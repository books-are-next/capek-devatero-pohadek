<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„Aha,“ vykřikl pan Kolbaba radostně, „člověče drahá, tak to vy
jste ten trumbera, ten bloud, to ťululum, ten pleticha, ten trumpeta, ten
vrták, ten truhlík, to nemehlo, to trdlo, to pometlo, ten tulipán, ten jelimánek,
ten salát a ten přetrhdílo, ten splašený, ten střelený, ten trhlý, ten seknutý
a ten pytlem praštěný, ten nádiva, ten nekola, ten nekňuba, ten ňuma, ten slíva
a ten bambula, ten kašpar, ten janek, ten matěj a ten popleta, co nám hodil do
poštovní schránky to psaníčko bez známky a bez adresy? Jemine, to jsem rád, že
mám tu čest vás poznat! Jakpak vám slečna Mařenka mohla odepsat, když dosud to
vaše psaní ani nedostala?“</p>

<p class="mlptext">„Kde, kde je to mé psaní?“ zvolal pan šofér Frantík.</p>

<p class="mlptext">„No,“ řekl pan Kolbaba, „až mně povíte, kde slečna Mařenka
bydlí, tak to psaní bude, abyste věděl, rovnou na cestě k ní. Můj ty tondo, už
rok a den nosím ten dopis v tašce a hledám po celém světě tu pravou slečnu
Mařenku! Mládenče zlatá, nyčko honem a šupito, bez odkladu a kalupem mně dejte
adresu té slečny Mařenky a já půjdu a doručím jí to psaníčko.“</p>

<p class="mlptext">„Nikam, pane pošťáku, nepůjdete,“ řekl pán, „alebrž já vás tam
dovezu. Tak, Frantíku, teď přidat plynu a jede se k slečně Mařence.“</p>

<p class="mlptext">Jen to dořekl, přidal pan šofér Frantík plynu, vůz sebou trhl
a teď vám to, lidičky, mazal šedesáti, sedmdesáti, osmdesáti kilometry,
stovkou, stodesítkou, stodvacítkou, stopadesátkou, pořád rychleji, až motor
zpíval, vyl, jásal a burácel samou radostí a černý pán si musel oběma rukama
držet klobouk, aby mu neulítl, a pan Kolbaba se oběma rukama držel sedadla a pan
Frantík křičel: „Pane šéf, to nám to jede, co? Sto osmdesát kilometrů! Jejdane,
vždyť my už ani nejedeme, my letíme na přímý záběr ve vzduchu, helejtese, pane
šéf, kde jsme nechali silnici! Pane šéf, pane šéf, vždyť my jsme dostali
křídla!“</p>

<p class="mlptext">A když tak nějakou chvíli letěli rychlostí sto osmdesáti sedmi
kilometrů, ukázala se taková pěkná bílá vesnice – namoutě, vždyť to byl
Libňatov – a pan šofér Frantík povídá: „Pane šéf, tak bysme byli na místě.“</p>

<p class="mlpobrazky1"></p>
</div>
</body>
</html>