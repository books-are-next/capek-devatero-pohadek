<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><h3 class="mlpuroven3nadpis">6.
Pohádky konec</h3>

<p class="mlptextbez1radku">Když tedy se princezna u soudu dozvěděla, že snad
její kočka Jůra utekla tam, kde se narodila, poslala hned kurýra do babiččiny
chaloupky.</p>

<p class="mlptext">Letí kurýr na koni, až jiskry pod kopyty tryskají, a tu, hle,
vidí před chalupou babiččina vnoučka Vaška s černou kočkou v náručí.</p>

<p class="mlptext">„Vašku,“ křičel kurýr, „princezna chce nazpátek svou kočku
Jůru.“</p>

<p class="mlptext">Zabolelo srdce Vaškovo, že musí Jůru ztratit, ale řekl: „Já,
pane kurýre, ji přinesu princezně sám.“</p>

<p class="mlptext">Běžel tedy Vašek do zámku s Jůrou v pytli a hned k princezně: „Tuhle,
princezno,“ řekl, „nesu naši kočku. Je-li to vaše Jůra, nechte si ji.“</p>

<p class="mlptext">Otevřel Vašek pytel, ale Jůra už nevyskočila tak bujně, jako
tehdy poprvé z babiččiny nůše; kulhala, chudák, na jednu nožičku.</p>

<p class="mlptext">„Já nevím,“ řekla princezna, „je-li tohle naše Jůra. Jůra ani
trošku nekulhala. Ale víš co? Zavoláme Buffina.“</p>

<p class="mlptext">Když Buffino uviděl Jůru, začal radostí tak vrtět ocasem, že
to svištělo; ale co jí řekl a co odpověděla Jůra, tomu nikdo z přítomných
nerozuměl.</p>

<p class="mlptext">„Je to Jůra,“ zvolala princezna. „Buffino ji poznal. Ale,
Vašku, co ti mám za to dát, žes ji přinesl? Chceš peníze?“</p>

<p class="mlptext">Vašek se začervenal a řekl honem: „Nechci, princezno. Babička
jich má tolik, že si neví s nimi rady.“</p>

<p class="mlptext">„Nebo – nebo – chtěl bys kousek dortu?“ ptala se princezna.</p>

<p class="mlptext">„Ba ne,“ povídá Vašek, „my ti máme buchet, co chceme.“</p>

<p class="mlptext">„Nebo – nebo –,“ přemýšlela princezna, „nechtěl by sis vybrat
něco tadyhle z mých hraček?“</p>

<p class="mlptext">„Kdepak,“ mávl Vašek rukou. „Já mám, koukej, takovou kudlu a vyřežu
si sám, co chci.“</p>

<p class="mlptext">Princezna už opravdu nevěděla, co má Vaškovi nabídnout. „Ale,
Vašku,“ povídá konečně, „řekni si sám, co chceš dostat.“</p>

<p class="mlptext">„Inu, princezno,“ řekl Vašek a začervenal se jako mák.</p>

<p class="mlptext">„Tak řekni, Vašku,“ naléhala princezna.</p>

<p class="mlptext">„To nesmím říci,“ bránil se Vašek rudý až po uši.</p>

<p class="mlptext">Teď se začervenala princezna jako pivoňka. „A proč bys,“ povídá,
„to nesměl říci?“</p>

<p class="mlptext">„Protože,“ řekl nešťastný Vašek, „bys mně to stejně nedala.“</p>

<p class="mlptext">Princezna se zarděla jako růže. „A co,“ povídá rozpačitě, „dám-li
ti to?“</p>

<p class="mlptext">Vašek vrtěl hlavou: „Nedáš.“</p>

<p class="mlptext">„A co když dám?“</p>

<p class="mlptext">„Nesmíš,“ povídá Vašek smutně. „Já nejsem princ.“</p>

<p class="mlptext">„Koukej, Vašku, támhle,“ řekla rychle princezna, a když se
Vašek ohlédl, stoupla si na špičky a dala mu honem hubičku na tvář. Než se
Vašek vzpamatoval, byla už v koutku, chytla Jůru a skrývala líčka v jejím
kožiše.</p>

<p class="mlptext">Vašek planul a zářil. „Tak pánbůh vám naděl, princezno,“ řekl,
„a já zase půjdu.“</p>

<p class="mlptext">„Vašku,“ zašeptala princezna, „bylo to to, cos chtěl?“</p>

<p class="mlptext">„Bylo, princezno,“ vyhrkl Vašek horlivě. Tu přišly do komnaty
dvorní dámy a Vašek se hleděl honem ztratit.</p>

<p class="mlptext">Vesele klusal Vašek domů; jen natolik se zdržel v lese, co
vyřezal kudlou z kůry pěknou lodičku a s lodičkou v kapse běžel domů.</p>

<p class="mlpobrazky1"></p>
</div>
</body>
</html>