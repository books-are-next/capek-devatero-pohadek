<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">Mohlo být k půlnoci, když ho probudil takový šramot, jako když
myši ťapou po podlaze. Heleme, řekl si pan Kolbaba, máme tu myši; měla by se na
ně políčit past. A když se tak kouká po těch myších, vidí, že to nejsou žádné
myši, ale poštovští skřítkové. To vám jsou takoví malí a fousatí pumprlíci, asi
tak velicí jako menší slepice wyandotka nebo jako veverka nebo jako lesní
králík, tak asi; a na hlavách mají poštovské čepice jako praví pošťáci a nosí
pelerínky jako praví listonošové. Zatrachtile, řekl si pan Kolbaba, ale jinak
ani nemukl, ani necekl, ba ani nešpitl, aby je nezaplašil. A vida, jeden ten
poštovský skřítek přerovnával dopisy, které měl ráno pan Kolbaba roznést; druhý
třídil poštu; třetí vážil balíčky a lípal na ně cedulky; čtvrtý huboval, že
tady ta škatule není ovázána podle předpisu; pátý seděl u okénka a přepočítával
peníze, jako dělají poštovní úředníci. „Vždyť jsem si to myslel,“ broukal ten
skřítek, „tady se ten poštovský člověk zase přepočítal o jeden halíř; musím mu
to opravit.“ Šestý skřítek seděl u telegrafního aparátu a vyklepával na něm
depeši, asi takhle: taktak tak tak taktaktak ták. Ale pan Kolbaba rozuměl, co
telegrafuje; v obyčejné řeči to bylo: „Haló, ministerstvo pošt? Tady poštovní
šotek číslo sto jedenatřicet. Hlásím všechno v pořádku stop. Kolega elf
Matlafousek má kašel hlásí se marod nenastoupil službu stop. Tě péro stop.“</p>

<p class="mlptext">„Tady je dopis do města Bambolimbonandy v Království
kanibálském,“ ozval se sedmý trpaslík. „Kde to je?“</p>

<p class="mlptext">„To je via Benešov,“ řekl osmý pidimužík. „Připiš tam, kolego,
Království kanibálské, stanice dráhy Dolní Trebizon, poslední pošta Kočičí
Hrádek. Leteckou poštou. Tak a jsme hotovi. Copak, páni, abychom si teď trochu
zahráli v karty?“</p>

<p class="mlptext">„Pročpak ne,“ řekl první skřítek a odpočítal dvaatřicet
dopisů. „Tak tady jsou kartičky a můžeme začít.“</p>

<p class="mlptext">Druhý skřet vzal ty dopisy a zamíchal je.</p>

<p class="mlptext">„Snímám,“ řekl první skřítek.</p>

<p class="mlptext">„Tak rozdávej,“ pravil druhý.</p>

<p class="mlptext">„Ale, ale,“ bručel třetí, „to jsem dostal špatný list!“</p>

<p class="mlptext">„Nesu,“ řekl čtvrtý a pleskl dopisem na stůl.</p>

<p class="mlptext">„To ti přebiju,“ děl pátý a položil svůj list na tamten.</p>

<p class="mlptext">„Holenku, to je na mne slabé,“ pravil šestý a přihodil svůj
list.</p>

<p class="mlptext">„Oho,“ řekl sedmý, „to já mám ještě vyšší kartu.“</p>

<p class="mlptext">„A já mám trumfové eso,“ zvolal osmý a hodil svůj list na ty
ostatní.</p>

<p class="mlptext">Tohle, děti, už pan Kolbaba nemohl vydržet a vyhrkl: „Neračte
se, páni, vyrušovat, ale jaképak to máte karty?“</p>

<p class="mlptext">„Á, pan Kolbaba,“ řekl první skřítek. „My jsme vás, pane
Kolbaba, nechtěli budit, ale když už jste se probudil, pojďte si zahrát s námi.
My totiž hrajeme jenom obyčejný mariáš.“</p>

<p class="mlptext">Pan Kolbaba si to nenechal dvakrát říkat a sedl si mezi
skřítky.</p>

<p class="mlpobrazky1"></p>
</div>
</body>
</html>