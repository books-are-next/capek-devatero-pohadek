<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">Tak zůstal mladý Lotrando sám na světě, zdrcen do té duše
jednak smrtí pantátovou, jednak přísahou, kterou se mu zavázal, že bude po něm
loupežníkem.</p>

<p class="mlptext">Po třech dnech k němu přišel ten ježatý pacholek Vincek, že
prý už není co jíst a že prý jářku se musí zase začít s pořádnou prací.</p>

<p class="mlptext">„Drahý pacholku,“ řekl mladý Lotrando žalostivě, „musí-li to
tak vskutku býti?“</p>

<p class="mlptext">„Se ví,“ odpověděl Vincek nevlídně. „Tady, panečku, nám žádný
páteříček nepřinese nadívané holoubě. Kdo chce jíst, ať pracuje.“</p>

<p class="mlptext">Vzal tedy mladý Lotrando překrásnou pistoli, skočil na koně a jel
na silnici, no, dejme tomu na silnici u Batňovic. Tam se položil do zálohy a čekal,
až tudy pojede nějaký kupec, aby ho oloupil. A skutečně za nějakou tu hodinku
přijížděl po cestě pláteník, co vezl plátýnka do Trutnova.</p>

<p class="mlptext">Mladý Lotrando vystoupil z úkrytu a hluboce smekl. Pláteník se
podivil, že ho zdraví takový pěkný panáček, no, a smekl taky a řek: „Navěky,
mladý pane.“</p>

<p class="mlptext">Lotrando přistoupil blíže a smekl znova: „Dovolte,“ řekl
sladce, „doufám, že vás nevyrušuji.“</p>

<p class="mlptext">„Ale božínku ne,“ povídá pláteník, „a čímpak bych vám moh
posloužit?“</p>

<p class="mlptext">„Prosím vás, pane, co nejsnažněji,“ mluvil dále Lotrando, „abyste
se nepolekal. Já jsem totiž loupežník, strašný Lotrando z Brend.“</p>

<p class="mlptext">Pláteník byl mazaný a nelek se ani trochu. „A heleme,“ řekl
vesele, „tak taky kolegáček. Já jsem totiž taky loupežník, a sice Krvavý
Čepelka z Kostelce. Jistě znáte, ne?“</p>

<p class="mlptext">„Nemám tu čest,“ omlouval se Lotrando rozpačitě; „jsem tu,
pane kolego, dnes poprvé. Převzal jsem totiž závod svého pana otce.“</p>

<p class="mlptext">„Aha,“ řekl pláteník Čepelka, „starého Lotranda z Brend, že
jo? To je stará renomovaná firma loupežnická. Moc solidní závod, pane Lotrando.
To vám gratuluju. Ale víte co, já jsem byl tuze veliký kamarád vašeho nebožtíka
pantáty. Tuhle jsme se potkali a on povídá: ‚Víš co, Krvavý Čepelko, jsme
sousedi a kolegové, no, rozdělíme si to po dobrém; tahle silnice od Kostelce až
do Trutnova bude tvá a na ní budeš loupit jenom ty.‘ Tak to řek, a na to jsme
si plácli, víme?“</p>

<p class="mlptext">„Ach, prosím tisíckrát za odpuštění,“ omlouval se zdvořile
mladý Lotrando. „Opravdu jsem nevěděl, že tady je váš revír. Je mi neobyčejně
líto, že jsem sem vložil nohu.“</p>

<p class="mlptext">„No, pro tentokrát nevadí,“ povídá mazaný Čepelka. „Ale váš
pantáta ještě řek: ‚A víš, Krvavý Čepelko, jestli sem já nebo někdo z mých lidí
jen páchne nohou, tak mu můžeš vzít pistole a čepici a kabát, aby si pamatoval,
že to je tvá silnice.‘ To řek ten váš starý partyka a dal mi na to ruku.“</p>

<p class="mlptext">„Je-li tomu tak,“ odvětil mladý Lotrando, „musím vás co
nejuctivěji prositi, abyste přijal tuto vykládanou pistoli, můj baret s pravým
pštrosím pérem a tento kabátec z anglického sametu na památku a na důkaz mé
nejhlubší úcty, jakož i lítosti, že jsem vám způsobil takovou nepříjemnost.“</p>

<p class="mlptext">„Tak dobrá,“ povídal na to Čepelka, „dejte to sem a já vám to
odpustím. Ale víckrát, panáčku, ať vás tu nevidím. Tak hyje, koníčky. Spámbíčkem,
pane Lotrando.“</p>

<p class="mlptext">„Bůh vás provázej, šlechetný a otcovský pane,“ volal za ním
mladý Lotrando a vrátil se na Brendy nejen bez kořisti, ale také bez svého
vlastního kabátu. Pacholek Vincek mu pak šeredně vyčinil a dal mu naučení, aby
příštího dne zapíchnul a obral prvního, koho potká.</p>

<p class="mlptext">Tak tedy druhého dne číhal mladý Lotrando se svým tenkým
kordiskem na silnici u Zbečníku. A za nějakou chvíli jede tudy forman s náramným
nákladem zboží.</p>

<p class="mlptext">Mladý Lotrando vystoupil a zvolal: „Je mi líto, pane, ale
musím vás zapíchnout. Prosím, abyste se v rychlosti připravil a pomodlil.“</p>

<p class="mlptext">Forman padl na kolena a modlil se a přemýšlel, jak by z té
šlamastyky vyvázl. Modlil se první, druhý otčenáš, a pořád ho nic chytrého
nenapadalo. Už se modlil desátý a dvacátý otčenáš, a pořád nic.</p>

<p class="mlptext">„Nu tak, pane,“ zvolal mladý Lotrando dodávaje si přísnosti, „jste
už připraven na smrt?“</p>

<p class="mlptext">„Kdepak,“ řekl forman jektaje zuby. „Já jsem totiž strašně
velikej hříšník, třicet let jsem nebyl v kostele, klel jsem jako pohan a rouhal
se a hrál ferbla a hřešil na každým kroku. Ale kdybych se moh v Polici
vyzpovídat, tak by mně snad Pámbu hříchy odpustil a neuvrh by do pekla mou
hříšnou duši. Víte co? Já honem pojedu do Police, a až se vyzpovídám, vrátím se
sem a vy mne zapíchnete.“</p>

<p class="mlptext">„Dobrá,“ souhlasil Lotrando, „já tady zatím počkám u vašeho
vozu.“</p>

<p class="mlptext">„Jo,“ řekl forman, „a vy mně, prosím vás, půjčte svýho
koníčka, abych byl dřív zpátky.“</p>

<p class="mlptext">I k tomu svolil zdvořilý Lotrando, a tak forman sedl na jeho
koníčka a jel k Polici, zatímco mladý Lotrando vypřáhl koně formanovy a nechal
je napást se na louce.</p>

<p class="mlptext">Ale ten forman byl taškář a nejel do Police k zpovědi, ale jen
do nejbližší hospody, a tam povídal, že na silnici na něho čeká loupežník; a ještě
se v té hospodě na kuráž napil a s třemi čeledíny se hnal na Lotranda. A ti
čtyři chlapi chudáku Lotrandovi ukrutně namlátili a hnali ho až do hor, a tak se
zdvořilý loupežník vrátil do jeskyně nejen bez kořisti, ale také bez svého
vlastního koníčka.</p>

<p class="mlptext">Do třetice zajel si Lotrando na silnici k Náchodu a čekal,
jakou kořist mu náhoda přinese. Jede tu, jede vozejček plachtou přikrytý a v
něm veze trhovník na jarmark do Náchoda samá perníková srdce. A zas mladý
Lotrando se postaví do cesty a křikne: „Člověče, vzdej se, já jsem loupežník.“
Tak ho to totiž naučil ježatý Vincek.</p>

<p class="mlptext">Trhovník se zastavil, podrbal se pod čepicí a pak nadzvedl
plachtu u vozu a řekl dovnitř: „Stará, je tu ňákej pan loupežník.“</p>

<p class="mlptext">Tu rozhrnula se plachta a z vozejčku vylezla stará tlustá
panička, založila ruce v bok a spustila na mladého Lotranda: „Ty raubíři,
rošťáku, ničemo, šibeničníku, prašivko, hrubiáne, lotře, kreminálníku, poberto,
vandráku, lenochu, darebo, kujóne, lupiči, taškáři, šupáku, pobudo, lumpe,
otrapo, lucipere, nemravo, holomku, špatenko a zloději zlodějská, co se to
opovažuješ, takhle si přijít na poctivé lidi?“</p>

<p class="mlptext">„Promiňte, madam,“ zašeptal Lotrando zdrcen, „nevěděl jsem, že
je ve voze dáma.“</p>

<p class="mlpobrazky1"></p>
</div>
</body>
</html>