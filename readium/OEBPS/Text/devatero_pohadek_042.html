<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">„Vaše Urozenosti,“ hrbil se úslužně Lotrando, „mistr Panákáno
nemínil zde pořádat představení. Cítím se však nekonečně poctěn vaším vznešeným
zájmem, a dovolím si vám ve vší poníženosti předvést celé své divadlo.“</p>

<p class="mlptext">Lord Havelock nasadil si druhý monokl a usedl veprostřed svého
průvodu. Lotrando se znova poklonil až k zemi a provolal: „Jedno zvláštní
představení pro Jeho Urozenost Lorda Havelocka!“ Potáhl si fráček a se svou bílou
kravatou a bílými rukavicemi přikročil nejprve ke Kokotičce, která tu stála ve
svých baletčích šatech nehybně, ani brvou nemrkajíc, jako vosková panna za
výkladním sklem. Lotrando dělal, jako by jí na zádech stisknul nějaký tajný
knoflík, zvolal: „Baletka!“ a ejhle! Kokotička – ta chytrácká banda se hned v každé
šidbě vyznala – škubla tenkou nožkou, pak pozvedla ruku, zatvářila se líbezně,
učinila několik tanečních kroků a několikrát se půvabně otočila, a když
dotančila zase na svoje místo, škubla opět tenkou nožkou, spustila ruku a nehybně
se zastavila.</p>

<p class="mlptext">„Ah,“ řekl Lord, „je to velmi pěkné.“</p>

<p class="mlptext">Nato pokročil Lotrando ke Kudlichovi, oblečenému za Turka,
dělal, jako kdyby na něm stisknul tajný knoflík, zamrkal na něho a zvolal:
„Turek,“ a hle! v Turkovi to nejprve zaharašilo jako ve stroji, pak to Turkem
několikrát cuknulo, Turek složil křížem ruce na prsa, třikráte se uklonil a proslovil
vždy zřetelně turecký pozdrav: „Salaam alejkum.“</p>

<p class="mlptext">„Ah,“ podivil se Lord, „též to je velmi hezké.“</p>

<p class="mlptext">Pak spustil Lotrando Krvavého Jíru, který představoval Číňana.
Také v Číňanovi to zaharašilo a zaškubalo, pak zvedl ruce se vztyčenými
ukazováčky do výše, třikráte se uklonil a třikráte pozdravil: „Či ču há, čiri
miri hó.“</p>

<p class="mlptext">„Ah,“ vyslovil se Lord. „Pěkný Číňan.“</p>

<p class="mlptext"><span class="calibre4">Takto tedy předvedl Lotrando
Lordovi celé své divadlo: Hrdlořeza s loutnou, který zabrnkal písničku, pak
rytíř Kujón poklekl, přísahal a provolal třikráte „sláva“, kejklíř Veliký Šibal
udělal kotrmelec, medvěd Dynamit mručel a točil se nemotorně dokola, bubeník
Hmaták k tomu bubnoval a kolovrátkář Chramostejl točil klikou kolovrátku.</span></p>

<p class="mlptext">„Ah,“ řekl Lord. „Krásné pohyblivé loutky. Co za ně chcete,
mistře Panákáno?“</p>

<p class="mlptext">„Vaše Urozenosti,“ odpověděl Lotrando, „dám vám je lacino, že
jste to vy. Račte si určit cenu sám.“</p>

<p class="mlptext">„Dám sto tisíc,“ rozhodl se Lord. „Můj pokladník vám je zítra
vyplatí. Postavím si ty loutky do ložnice.“</p>

<p class="mlptext">Tohle bylo něco pro Lotranda, když viděl, jak mu Lord sám leze
do pasti! Jaká krásná příležitost pro jeho rotu, až by všechno spalo, Lorda
zavraždit a učinit ohromný lup!</p>

<p class="mlptext">„Urozenosti,“ uklonil se potměšile, „jsem přešťasten, že mým
loutkám dostane se veliké cti dlít ve vaší vznešené blízkosti.“</p>

<p class="mlptext">Lord Havelock velmi uspokojen se již chtěl zvednout ze židle,
ale tu padl zrak na mého pradědečka, jak tu v koutě stál ve svých pruhovaných
punčochách, s umazaným obličejem a s tabulkou zavěšenou na zádech. „Ach,“
podivil se Lord, „a co umí tato loutka, mistře Panákáno?“</p>

<p class="mlptext">Milý Lotrando zapomněl docela na mého pradědečka, a nyní si
pro něho nemohl v rychlosti vymyslit žádnou úlohu. I zmátl se docela a počal
koktat: „To je – to je – prosím – ee – to – je Nikdo. Totiž – ee – tato loutka
ještě nic neumí, není – ee – není ještě hotova.“</p>

<p class="mlptext">Ale můj tlustý pradědeček nebyl dnešní a myslil si, že teď
zase on sám loupežníkům pořádně zahraje. Lotrando ještě ani nedokoktal a pradědeček
jal se provádět úlohu, které ho před chvílí sami loupežníci učili. Počal se
přede všemi zčistajasna plížit po špičkách jako zloděj – Lotrando oněměl, Lord
si s podivem nasadil třetí monokl, zvolal „ah“ a s ním zvolal „ah“ všechen jeho
průvod.</p>

<p class="mlptext">Tak se pradědeček plížil zlodějsky nejprve k Hmatákovi, sáhl
mu do šatů a vytahoval mu z kapes všechny jeho paklíče, vrtáky, dlátka a nebozezy
a všechno zlodějské náčiní a zpíval k tomu první sloku loupežnické hymny:</p>

<p class="mlpverse">„Kamarádi, drazí páni,<br class="calibre1"/>
loupežníci a kumpáni,<br class="calibre1"/>
podvodníci, taškáři,<br class="calibre1"/>
zlodějíčci, kapsáři,<br class="calibre1"/>
nám je bene, nám je hej,<br class="calibre1"/>
ať jsi kdo jsi, k nám se dej.“</p>

<p class="mlptext">„Ah,“ řekl Lord Havelock a s ním celá jeho družina. První
Lordův poboční detektiv Sherlock Holmes zastříhal ušima: počínal cítit, že o něco
jde.</p>

<p class="mlptext">A nyní pradědeček začal zpívat druhou sloku loupežnické hymny:</p>

<p class="mlpverse">„Řetězy ze zlata, hej,<br class="calibre1"/>
prsten a šperk a drahý kámen.<br class="calibre1"/>
Jen pozor, Šibale, dej,<br class="calibre1"/>
chytnou tě a je s tebou amen,“</p>

<p class="mlptextbez1radku">a zamířil k Velikému Šibalovi a za zpěvu mu vytahoval
z kapes ukradené šperky, zlaté věci, náramky, hodinky a prsteny. Byl toho
skoro celý zlatnický krám.</p>

<p class="mlptext">„Ah,“ zvolal Lord Havelock a s ním jeho družina. Lordův druhý
poboční detektiv Stuart Webbs zastříhal ušima: počínal tušit, že o něco jde.</p>

<p class="mlptext">A pradědeček zpíval:</p>

<p class="mlpverse">„Nabitá pistole, hej,<br class="calibre1"/>
ostrý nůž s čepelí třpytnou.<br class="calibre1"/>
Jen, Hrdlořeze, pozor dej,<br class="calibre1"/>
běda ti, když tě chytnou!“</p>

<p class="mlptextbez1radku">a vytahoval Hrdlořezovi zpod šatů vražednické zbraně,
nože a pistole a dýky.</p>

<p class="mlptext">„Ah,“ zvolal Lord Havelock a s ním jeho průvod. Třetí Lordův
poboční detektiv Joe Deebs zastříhal ušima: počínal cítit, že o něco jde.</p>

<p class="mlptext">Tak probíral můj tlustý pradědeček všechny sloky písně a jednoho
loupežníka po druhém a odnímal jim jejich zlodějské nářadí a nakradené věci a vražednické
zbraně a všechno to kladl na zem. Lord Havelock zvolal vždy „ah“ a s ním celá
jeho družina a postupně zastříhali ještě ušima poboční Lordovi detektivové
Higgs, Lutz, Leblanc a Pitt.</p>

<p class="mlptext">Lotranda si pradědeček nechal až na konec. Vytáhl mu z kapsy
svůj sáček s penězi, tabatěrku, ze které si hned vydatně šňupnul, a svůj
strakatý šátek, do kterého zatroubil hlučně jako na lesní roh, a zpíval k tomu:</p>

<p class="mlpverse">„O trochu krve, hej,<br class="calibre1"/>
jen píchej a bij a střílej!<br class="calibre1"/>
Lotrando, pozor dej,<br class="calibre1"/>
je-li ti život milej!“</p>

<p class="mlptext"><span class="calibre4">„Ha, Lotrando!“ zvolal
Lordův poboční detektiv Clifton, který nyní měl jistotu, že jde o obávaného
Lotranda a jeho tovaryše. „Lotrando!“ zvolali všichni poboční Lordovi
detektivové a vytáhli provazy, pouta a želízka. „Lotrando!“ zvolal Lord
Havelock a nasadil si do oka čtvrtý monokl. „Lotrando!“ vzkřikla Lordova bezpečnostní
stráž, hlídači a biřicové a namířili na náčelníka a jeho bandu pušky.</span></p>

<p class="mlptext">„To, holenkové, musíte jít ke mně do učení, chcete-li brát
cizí a své podržet,“ řekl loupežníkům pradědeček.</p>

<p class="mlptext">Lotranda a loupežníky spoutali a odvedli je i s Kokotičkou a odevzdali
soudu.</p>

<p class="mlptext">Můj tlustý pradědeček se obul a umyl a Lord Havelock mu
děkoval, že ho uchránil od strašlivého nebezpečí. Daroval mu vedle jiných věcí
také krásnou tabatěrku, naplněnou voňavým šňupavým tabákem, ze které pak
pradědeček dal okusit všem sekerníkům i obchodníkům v koních a s jetelovým
semínkem z celého kraje.</p>

<p class="mlptext">Pradědeček zavolal Voříška, který se zatím v koutě napásl na
zbytcích loupežnických hodů, že se sotva mohl hnout. Prababička je doma uvítala
velmi nepřívětivě, že zase jdou tak pozdě z hospody, ale když jí pradědeček
vypravoval, co vše se přihodilo, byla tuze ráda, že to tak dobře dopadlo.</p>

</div>
</body>
</html>