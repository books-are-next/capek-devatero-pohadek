<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„To se ví, že je,“ pokračovala trhovnice, „a jaká dáma, ty
surovče, ty vrahu, ty zabijáku, ty prachkujóne, ty padouchu, ty hanebníku, ty
mordýři, ty satanáši!“</p>

<p class="mlptext">„Prosím tisíckrát za odpuštění, že jsem vás tak polekal, paní,“
omlouval se Lotrando v nejhroznějších rozpacích. „Trešarmé, madam, silvuplé,
ujišťuji vás svou nejpokornější lítostí, že – že –“</p>

<p class="mlptext">„Pakuj se, darebo,“ křičela ctihodná dáma, „nebo ti řeknu, že
jsi nestyda, bídák, zlosyn, arcilotras, turek, pohan, vyvrhel, nezdvořák,
halama, huncút, mazavka, hrubec a týgr a hrdlořez a podlec, pijan, ludrák,
nelida a mameluk a prevít a kazisvět, podvodník, zločinec, mizera a vrahoun a kruťas
a –“</p>

<p class="mlptext">Dále už mladý Lotrando neslyšel, neboť dal se na útěk a nezastavil
se až na Brendách; a to se mu ještě zdálo, že vítr za ním nese cosi jako „… zlotřilec,
trhan, lajdák, obejda, rabiát a lidožrout a Žižkovák“, třeba si sebevíc uši
zacpával.</p>

<p class="mlptext"><span class="calibre4">A tak to chodilo pořád. U Vodolova
chtěl mladý Lotrando propíchnout žida s ranečkem na zádech, ale žid naříkal, že
prý je zima, že by ho studený kord ve vnitřnostech nachladil a zábl, že prý už
beztoho má kašel, a ať prý je velkomožný pan loupežník tak laskav a nahřeje
trochu svůj kord nad ohněm, než ho jako propíchne. A zatímco rytířský Lotrando
rozdělával oheň, aby ohřál své kordisko, žid vzal nohy na ramena, totiž ne,
vzal ranec na ramena a utíkal, že nebylo po něm ani čuchu. A jindy zase u Ratibořic
přepadl mladý loupežník zlatý kočár, ale v něm seděla ratibořická princezka a byla
tak hezká, že se Lotrando do ní zamiloval a vzal jí jen – a to ještě po dobrém –
voňavý šáteček. A to se ví, té vůně se jeho banda na Brendách nenajedla. A jindy
u Suchovršic přepadl řezníka, který vedl krávu do Úpice na jatka, a chtěl ho
zabít; ale řezník prosil, aby vyřídil jeho dvanácti sirotkům to a ono, a teď
jim vzkazoval tak dojemné, přešlechetné a pohnutlivé věci, že se Lotrando
rozplakal a řezníka propustil nejen s krávou, ale vnutil mu ještě dvanáct
dukátů, aby prý dal každému svému dítěti po zlaťáku na památku po hrozném
Lotrandovi; </span><span class="calibre40">a přitom ten řezník,
šibal jeden, byl starý mládenec a neměl ani kočku, natož dvanáct dětí. No
zkrátka, pokaždé, když chtěl Lotrando někoho zavraždit nebo oloupit, mu do toho
něco přišlo, co podnítilo jeho zdvořilost a outlocitnost, takže nic nikomu
nevzal a ještě k tomu rozdal všecko své.</span></p>

<p class="mlptext">Takhle se ovšem jeho živnosti nevedlo; jeho pacholkové i s ježatým
Vinckem se rozutekli a šli raději poctivě pracovat mezi lidi; sám Vincek se dal
za mládka do hronovského mlejna, co ještě dnes stojí pod kostelem. Mladý
Lotrando zůstal sám v loupežnické jeskyni na Brendách a měl hlad a nevěděl si
rady. Tu si vzpomněl na pana převora u benediktýnů v Broumově, který ho míval
tuzince rád, a pustil se k němu, aby se ho zeptal na radu, co má dělat.</p>

<p class="mlptext">Když k němu přišel, klekl a plakal a vypravoval, že se svému
otci zavázal přísahou, že bude loupežníkem, ale že je vychován ve zdvořilosti a
laskavosti, a že tedy nemůže a nemůže nikoho zabít nebo obrat proti jeho vůli.
A co prý tedy si má počít.</p>

<p class="mlpobrazky1"></p>
</div>
</body>
</html>