<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„Aha,“ řekl Kreuzmann. „Tedy celé Čechy byly pod vodou, i Žaltman
a Červená hůra a Krákorka a všechny ostatní hory; a našinec mohl mokrou nohou,
pěkně pod vodou, jít třeba z Brna až do Prahy. Ještě loket nad Sněžkou byla
voda. Lidi, to byly časy.“</p>

<p class="mlptext">„To byly,“ vzpomínal ratibořický vodník Kulda. „Tenkrát jsme
my vodníci ještě nebyli takoví samotáři a poustevníci jako dnes. Tenkrát jsme
měli podvodní města vystavěna z vodních cihel, a nábytek byl vyřezán z tvrdé
vody, a peřiny byly z měkké dešťové vody, a topilo se teplou vodou; a nebylo
ani dno ani žádný břeh ani povrch vody; byla jen voda a my.“</p>

<p class="mlptext">„Ba,“ povídal Liška řečený Hejkavec, ten vodník z žabokrcké
mokřiny, „a jaká ta voda tehdy byla! Mohls ji krájet jako máslo, a koule z ní
dělat, a nitě z ní upříst, a provazy z ní kroutit; byla jako ocel a jako len a jako
sklo a jako pápěrka, a hustá jako smetana, a pevná jako dub, a hřála jako
kožich. Všecko bylo uděláno z vody. Holenku, taková voda teď už není ani v Americe,
kdepak!“ A starý Liška si odplivl, až se tam udělala hluboká tůně.</p>

<p class="mlptext">„Bejvala,“ řekl Kreuzmann zamyšleně, „bejvala tehdy moc krásná
voda, ale byla ještě tentononc, dočista němá.“</p>

<p class="mlptext">„Jak to?“ podivil se Zelinka, který nebyl tak stár jako ti
druzí.</p>

<p class="mlpobrazky1"></p>
</div>
</body>
</html>