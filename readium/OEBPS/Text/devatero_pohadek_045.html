<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">Vodníci jsou samotáři, ale tak jednou dvakrát do roka, když je
velká voda, se sjedou z celého kraje a konají, jak se tomu říká, okresní
konferenci. Z našeho kraje se vždycky scházeli při velké vodě na lukách u Hradce
Králové, protože tam je taková pěkná rovina a krásné tůně a zátočiny a slepá
ramena vystlaná nejjemnějším bahnem dvojnulkou. To musí být žluté bahno anebo
trochu do hněda; když je červené nebo šedé, to už není tak hebounké, zrovna
jako mast. Na takovém pěkném mokrém místě se tedy sesednou a povídají si, co je
nového: že tamhle v Suchovršicích dělají lidi regulaci, takže se tamní vodník,
jako starý Jireček, musí odtamtud vystěhovat; že hrníčky a pentle podražily, to
vám je hrůza: aby vodník, když chce někoho chytit, koupil za třicet korun
pentlí, a hrníček stojí nejmíň tři koruny, a ještě je to šmízo; nejraději
praštit řemeslem a chytit se něčeho jiného. A tu si vodníci vypravují, že
jaroměřský vodník Faltys, ten zrzavý, se chytil obchodu a prodává minerální
vody, a kulhavý Slepánek se stal instalatérem a dělá vodovody, a jiní si
pomohli jinou živností. To se rozumí, děti, že vodník může dělat jen to řemeslo,
ve kterém je něco od vody; tak například:</p>

<p class="mlptext">1. může si založit pohřební ústav a pořádat slavné i
jednoduché pohřební prů… <i class="calibre32">vody</i>;</p>

<p class="mlptext">2. stát se spekulantem a dělat výnosné pod… <i class="calibre32">vody</i>;</p>

<p class="mlptext">3. nebo advokátem a provádět soudní roz… <i class="calibre32">vody</i>;</p>

<p class="mlptext">4. být spisovatelem pro lid a psát poučné ná… <i class="calibre32">vody</i>;</p>

<p class="mlptext">5. stát se notářem a provádět majetkové pře… <i class="calibre32">vody</i>;</p>

<p class="mlptext">6. jako hudebník skládat klavírní dopro… <i class="calibre32">vody</i>;</p>

<p class="mlptext">7. být obvodním lékařem pro soudní ob… <i class="calibre32">vody</i>;</p>

<p class="mlptext">8. dát se na vojnu jako rotmistra a dělat každoroční od… <i class="calibre32">vody</i>;</p>

<p class="mlptext">9. být majitelem jakéhokoliv velkozá… <i class="calibre32">vodu</i>;</p>

<p class="mlptext">10. nebo konečně člověkem vznešeného pů… <i class="calibre32">vodu</i>;</p>

<p class="mlptext">11. a nedělat docela nic jako nějaký vé… <i class="calibre32">voda</i>.</p>

<p class="mlptext">Krom toho může být vodník dobře sportovním závodníkem nebo
psát do novin úvodníky.</p>

<p class="mlptext">Jak vidíte, zbývá pro vodníky dost výnosných živností, a proto
jich také pořád ubývá; proto se počítají na svých výročních poradách a říkají
si smutně: „Zas je nás o pět míň; mládenci, takhle naše povolání pomalu vymře.“</p>

<p class="mlptext">„Inu,“ povídá starý Kreuzmann, trutnovský vodník, „už to není,
jako to bývalo. Holenku, tomu je hrůza tisíců let; tenkrát byly celé Čechy pod
vodou, a člověk, čibržkom vodník, vždyť tehdy ještě lidé nebyli, no jo, to byly
jiné časy – krucinál, kde jsem vlastně přestal?“</p>

<p class="mlptext">„Že byly celé Čechy pod vodou,“ pomáhal mu skalický vodník
Zelinka.</p>

<p class="mlpobrazky1"></p>
</div>
</body>
</html>