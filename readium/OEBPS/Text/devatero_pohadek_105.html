<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„Tak tady máte karty,“ pravil druhý skřet a podal mu několik
dopisů, „a můžete začít.“</p>

<p class="mlptext">Pan Kolbaba se podíval na ty dopisy, co mu dali do ruky, a řekl:
„Neračte mně to mít za zlé, páni pumprdlíci, ale já nemám v ruce žádné karty,
já mám jenom nedoručené dopisy.“</p>

<p class="mlptext">„No právě,“ odpověděl třetí pidimužík, „to jsou naše hrací
karty.“</p>

<p class="mlptext">„Hm,“ pravil pan Kolbaba, „neračte se hněvat, páni, ale karty
na hraní mají mít nejnižší sedmičku, pak osmičku, potom devítku a desítku,
spodka a svrška, krále a nejvyšší eso. Ale tady v těch dopisech nic takového
není.“</p>

<p class="mlptext">„A to si moc pletete, pane Kolbaba,“ řekl čtvrtý mužíček. „Abyste
věděl, každý ten dopis platí víc nebo míň podle toho, co je v něm uvnitř
napsáno.“</p>

<p class="mlptext">„Nejnižší karta,“ vykládal první skřítek, „takzvaná sedmička
neboli minelka, to jsou takové ty dopisy, ve kterých si lidé něco nalhávají a předstírají.“</p>

<p class="mlptext">„Druhá nejnižší karta je osmička,“ pokračoval druhý trpaslík, „a
to jsou takové dopisy, co lidi píší jenom z musu a povinnosti.“</p>

<p class="mlptext">„Třetí nízká karta je devítka,“ děl na to třetí mrňavec, „a to
jsou dopisy, co si lidé píší jenom ze zdvořilosti.“</p>

<p class="mlptext">„První vysoká karta je desítka,“ řekl čtvrtý. „To jsou takové
dopisy, ve kterých si lidé píší něco zajímavého a nového.“</p>

<p class="mlptext">„Druhá vysoká karta je spodek,“ pravil pátý. „To jsou
psaníčka, co si posílají, když chtějí tomu druhému udělat potěšení.“</p>

<p class="mlptext">„Třetí vysoká karta je svršek neboli kluk,“ povídal šestý. „A to
jsou dopisy mezi dobrými přáteli.“</p>

<p class="mlptext">„Čtvrtá vysoká karta se jmenuje král nebo též dáma,“ dodával
sedmý. „A to je takový dopis, který je napsán z lásky.“</p>

<p class="mlptext">„A ta nejvyšší karta neboli eso,“ doložil osmý stařík, „to je
takové psaníčko, kterým dává člověk tomu druhému své celé srdce. To je karta,
která přebije čili přetrumfne všechny ostatní. Abyste věděl, pane Kolbaba,
takové psaní se najde, když píše maminka svému dítěti nebo člověk člověku,
kterého má raději než sebe sama.“</p>

<p class="mlptext">„Ale,“ řekl pan Kolbaba. „Ale teď bych rád věděl, jak medle
poznáte, co stojí uvnitř v těch dopisech napsáno. To bych, páni, moc nerad
slyšel, že je snad otvíráte a čtete. To se nesmí, lidičky, to byste porušili
listovní tajemství a já bych vás, holoto, musel udat na policii. Propánakrále,
to by byl velikánský hřích, kdyby někdo otevřel dopis, který mu nepatří!“</p>

<p class="mlptext">„To my, pane Kolbaba, taky víme,“ řekl první skřítek. „Ale my,
holenku, my cítíme hmatem skrze zavřenou obálku, co v tom dopise je. Ta
lhostejná psaní jsou na omak studená, ale čím víc lásky je v dopise, tím je to
psaníčko teplejší.“</p>

<p class="mlptext">„A když my skřítkové si zavřený dopis položíme na čelo,“ dodal
druhý, „můžeme vám říci slovo za slovem, co tam stojí psáno.“</p>

<p class="mlpobrazky1"></p>
</div>
</body>
</html>