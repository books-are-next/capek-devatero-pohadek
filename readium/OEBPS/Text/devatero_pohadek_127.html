<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3">
<h3 class="mlpuroven3nadpissamostatna">O princezně solimánské</h3>

<p class="mlptextbez1radku">Zatímco si to pihovatý Vincek drandil do Hořiček a do
Úpice a do Kostelce pro doktory, seděl hronovský doktor u kouzelníka Magiáše a dával
pozor, aby se mu neudusil. Aby jim líp uběhlo čekání, zapálil si viržinku a mlčky
pokuřoval.</p>

<p class="mlptext">Když už mu to bylo dlouhé, odkašlal a hulil dál. Potom, aby si
ukrátil dlouhou chvíli, třikrát zívl a zamrkal. Po nějakém čase prohodil: „Ach
jo.“ Asi za půl hodiny se protáhl v kříži a řekl: „Inu énu.“ Po nějaké hodince
k tomu doložil: „Snad bychom si zatím mohli zahrát v karty. Pane Magiáš, máte
tady nějaké karty?“</p>

<p class="mlptext">Kouzelník Magiáš nemohl mluvit, a tož jen zavrtěl hlavou, že
ne.</p>

<p class="mlptext">„Nemáte?“ bručel hronovský doktor. „To je škoda. A to jste
pěkný kouzelník, když ani nemáte karty! To u nás v hospodě dával představení
jeden kouzelník, počkejte, jakpak on se jmenoval, nějak jako Navrátil nebo Don
Bosko nebo Magorello, tak nějak, a ten vám dělal takové čarodějné kousky s kartami,
že byste mrkal. Inu, čarovat se musí umět.“</p>

<p class="mlptext">Potom si zapálil novou viržinku a řekl: „Tak když tu nemáte
karty, budu vám povídat pohádku o princezně solimánské, aby nám líp utekl čas.
Kdybyste tu pohádku náhodou znal, jen řekněte a já hned přestanu. Cililink,
začíná se.</p>

<p class="mlptext">Jak známo, za Kavčími horami a Sargasovým mořem jsou
Dalamánské ostrovy a za nimi je poušť Šarivari porostlá hustým lesem, s hlavním
cikánským městem Eldorádem; pak se široko daleko prostírá jeden poledník a jedna
rovnoběžka, a tam hned za řekou, jak se jde přes tu lávku a pak tou pěšinou
vlevo, za keřem vrbovým a příkopem lopuchovým se rozkládá velké a mocné
Sultánství solimánské. Tak už jste jako doma, že?</p>

<p class="mlptext">V Sultánství solimánském, jak už jméno ukazuje, panoval sultán
Solimán. Ten sultán měl jedinou dceru, Zubejda se jmenovala; a ta princezna
Zubejda vám z ničeho nic začala marodit a postonávat a pokašlávala, chřadla a hynula
a hubla a bledla, truchlila a vzdychala, že bylo žalno se na to podívat. To se
rozumí, sultán k ní honem povolal své dvorní čaroděje, zaříkávače, kouzelníky,
báby vědmy, mágy a astrology, mastičkáře a dryáčníky, lazebníky a felčary a kuršmídy,
ale žádný z nich nemohl princeznu uzdravit. Kdyby to bylo u nás, řekl bych, že
ta holka trpěla anémií, pleuritidou a bronchiálním katarem; ale v zemi
solimánské není taková vzdělanost a medicína tam není tak pokročilá, aby se tam
mohly vyskytovat nemoci s latinskými jmény. To si můžete myslet, jak byl starý
sultán zoufalý. Můj ty Monte Kristo, říkal si, tak jsem se těšil, že holka po
mně převezme kvetoucí živnost sultánskou, a zatím, chudera, mně tuhle hasne a skomírá
před očima, a já jí nemohu pomoci! – A tak zavládl u dvora i v celé zemi
solimánské smutek veliký.</p>

<p class="mlptext">V tu dobu tam přišel jeden obchodní cestující z Jablonce,
nějaký pan Lustig, a když slyšel o té nemocné princezně, povídá: ‚Měl by k ní
pan sultán zavolat doktora od nás, jako z Evropy, protože u nás je medicína
pokročilejší; tady máte jenom zaříkávače, kořenáře a kouzelníky, ale u nás,
holenku, jsou praví a študovaní doktoři.‘</p>

<p class="mlptext">Když se o tom dozvěděl sultán Solimán, povolal k sobě toho
pana Lustiga, koupil od něho šňůru skleněných perel pro princeznu Zubejdu a pak
se ho zeptal: ‚Pane Lustig, podle čeho se u vás pozná pravý a študovaný
doktor?‘</p>

<p class="mlptext">‚To je docela lehké,‘ řekl pan Lustig. ‚Pozná se podle toho,
že má před svým jménem dr. Například dr. Mann, dr. Pelnář a podobně. A když
nemá žádné dr., tak to není študovaný doktor, víme?‘</p>

<p class="mlptext">‚Aha,‘ řekl sultán a bohatě obdaroval pana Lustiga sultánkami;
víte, to jsou takové dobré hrozinky. A potom poslal do Evropy posly pro
doktora. ‚Ale to si pamatujte,‘ kázal jim při loučení, ‚že pravý a vyučený
doktor je jenom ten, který se začíná slabikou dr. Jiného mi sem nevoďte, nebo
vám uříznu uši i s hlavou. Tak alou!‘</p>

<p class="mlptext">Kdybych měl povídat, co všecko ti vyslanci tou dlouhánskou
cestou do Evropy zkusili a zažili, to by byla, pane Magiáš, moc dlouhá pohádka.
Ale po mnoha a mnoha útrapách se přece jen ti poslové do Evropy dostali a začali
hledat doktora pro princeznu Zubejdu.</p>

<p class="mlpobrazky1"></p>
</div>
</body>
</html>