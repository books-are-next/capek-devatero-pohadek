<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3">
<h3 class="mlpuroven3nadpissamostatna">Případ s hejkalem</h3>

<p class="mlptextbez1radku">„Tomu už je taky hezkých pár let, co se v lese na
Krákorce zdržoval hejkal. To víte, to je jedno z nejprotivnějších strašidel, co
vůbec kdy bývaly. Jde člověk v noci lesem, a najednou to za ním zahejká,
zařičí, zaúpí, zakvílí, zavyje nebo se tak hrozně zachechtá. To se rozumí,
člověk se vyděsí na smrt, taková hrůza na něj padne a on běží, pádí, utíká, div
duši strachem nevypustí. To teda dělá hejkal, a tuhle neplechu tropil na
Krákorce léta letoucí, že už se lidé báli tam za tmy jít.</p>

<p class="mlptext">A jednou vám ke mně přijde do ordinace takový divný človíček,
samá huba, papuli to má od ucha k uchu a krk ovázaný nějakým hadrem, a sípe,
chrchlá, chrčí, skřehotá, chrochtá a chraptí, že mu není slova rozumět.</p>

<p class="mlptext">‚Tak co vám je?‘ povídám.</p>

<p class="mlptext">‚Pane doktore,‘ sípal ten chlapík, ‚já jsem, prosím pěkně,
ňáko ochraptěl.‘</p>

<p class="mlptext">‚To vidím,‘ jářku, ‚a kterýpak vy jste?‘</p>

<p class="mlptext">Pacient se drobet ošíval a pak vyhrkl: ‚Já jsem, prosím, ten
jistý hejkal z hory Krákorky.‘</p>

<p class="mlptext">‚Aha,‘ povídám, ‚tak vy jste ten kujón, ten sakrament jeden,
co straší v lese lidi? A holenku, to vám patří, že jste ztratil hlas! Bodejť,
já vám budu léčit vaši láry a fáryngitidu neboli hatar krtanu, chci říci katar
hrtanu, abyste zase mohl po lese hejkat a nahánět lidem psotník! Nene, jen si
spánembohem chraptěte a sípejte, aspoň bude od vás pokoj!‘</p>

<p class="mlptext">A tu vám ten hejkal začal s prosíkem: ‚Proboha vás prosím,
pane doktore, vyhojte mě z toho chrapotu, já už budu dělat dobrotu, nebudu lidi
strašit –‘</p>

<p class="mlptext">‚To vám taky neradím,‘ řekl jsem. ‚Vy jste se při tom strašení
překřikl, a proto jste ztratil hlas, víme? Milá brachu, strašit v lese, to pro
vás není; v lese je chladno a vlhko, a vy máte drobet choulostivé dýchací
cesty. Nevím, nevím; snad by se ten váš katar dal vyhojit, ale to byste musel
nadobro nechat strašení a odstěhovat se někam daleko od lesů; jináč vás
neuzdraví nikdo.‘</p>

<p class="mlptext">Ten hejkal se zasmušil a drbal se za uchem: ‚To je těžká věc,
milostpane, čím já se budu živit, když nechám strašení? Dyť já nic jiného
neumím než hejkat a řvát, totiž dokud jsem při hlase.‘</p>

<p class="mlptext">‚Ale človíčku,‘ povídám mu, ‚s takovým vzácným hlasovým
orgánem, jako máte vy, bych šel k opeře za zpěváka, za trhovníka nebo za
vyvolávače k cirkusu; vždyť s tím nádherným a mohutným hlasem je vás na venkov
škoda, nemyslíte? V městě byste se možná uplatnil líp.‘</p>

<p class="mlptext">‚Taky si to někdy říkám,‘ přiznal se hejkal. ‚No, já to zkusím
se uchytit jinde, jen co zas budu při hlase.‘</p>

<p class="mlpobrazky1"></p>
</div>
</body>
</html>