<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„Ty,“ ozvala se najednou, „nepraštíš mne kamenem?“</p>

<p class="mlptext">„Nepraštím,“ řekl František, a teprve teď se podivil, že vrána
mluví. „Jak to přijde, že umíš mluvit?“</p>

<p class="mlptext">„To toho je,“ řekla vrána. „My bílé vrány umíme všechny
mluvit. Černé vrány jen krákorají, ale já umím říci, nač si vzpomeneš.“</p>

<p class="mlptext">„Jdi pryč,“ podivil se tulák František. „Tak řekni třeba krám.“</p>

<p class="mlptext">„Krám,“ řekla vrána.</p>

<p class="mlptext">„Řekni tedy křáp,“ žádal František.</p>

<p class="mlptext">„Křáp,“ opakovala vrána. „Tak vidíš, že umím mluvit. My bílé
vrány nejsme jen tak ledaskdo. Obyčejná vrána umí počítat jen do pěti, ale bílá
vrána umí počítat do sedmi. Podívej se: jedna, dvě, tři, čtyři, pět, šest,
sedm. A do kolika umíš ty počítat?“</p>

<p class="mlptext">„No, aspoň do desíti,“ řekl František.</p>

<p class="mlptext">„Ale jdi! Ukaž?“</p>

<p class="mlptext">„No tak třeba: devatero řemesel, desátá nouze.“</p>

<p class="mlptext">„Helejme,“ zvolala bílá vrána, „ty jsi moc chytrý pták. My
bílé vrány jsme totiž nejlepší ptáci. Viděls, že lidé mají v kostelích malovány
veliké ptáky s bílými husími křídly a lidskými zobáky?“</p>

<p class="mlptext">„Aha,“ řekl František, „ty myslíš anděly.“</p>

<p class="mlptext">„Ano,“ pravila vrána. „Víš, to jsou vlastně bílé vrány; jenže
málokdo kdy viděl bílou vránu. Nás je, panečku, moc málo.“</p>

<p class="mlptext">„Abych ti řekl pravdu,“ řekl František, „já jsem taky bílá
vrána.“</p>

<p class="mlptext">„No,“ pravila bílá vrána pochybovačně, „moc bílý nejsi. A kdo
ti řekl, že jsi bílá vrána?“</p>

<p class="mlptext">„Včera mně to řekl pan rada Šulc od soudu, a jeden cizí pán, a
pan strážník Boura.“</p>

<p class="mlptext">„Koukejme,“ divila se bílá vrána. „Co ty jsi vlastně zač?“</p>

<p class="mlptext">„Já jsem jenom Král František,“ řekl tulák ostýchavě.</p>

<p class="mlptext">„Král? Ty jsi král?“ vykřikla vrána. „Ty hrdloužeš, viď? Žádný
král není přece tak otrhaný.“</p>

<p class="mlptext">„No víš,“ řekl tulák, „já jsem právě otrhaný Král.“</p>

<p class="mlptext">„A v které zemi jsi králem?“ ptala se vrána.</p>

<p class="mlptext">„Inu, všude. Já jsem Král tady, a když jsem ve Skalici, tak
jsem taky Král, a v Trutnově taky –“</p>

<p class="mlptext">„A v Anglicku?“</p>

<p class="mlptext">„V Anglicku bych byl taky Král.“</p>

<p class="mlptext">„Ale ve Francii ne.“</p>

<p class="mlptext">„Ve Francii taky. Všude jsem Král František.“</p>

<p class="mlptext">„To není možné,“ pravila vrána. „Řekni namouduši.“</p>

<p class="mlptext">„Namouduši,“ zaklínal se František.</p>

<p class="mlptext">„Řekni pámbuví,“ žádala bílá vrána.</p>

<p class="mlptext">„Pámbuví,“ řekl František. „Ať se na místě propadnu, není-li
to pravda. Ať mně jazyk upadne.“</p>

<p class="mlptext">„To stačí,“ skočila mu do řeči vrána. „A mezi bílými vránami by
sis taky troufal být králem?“</p>

<p class="mlpobrazky1"></p>
</div>
</body>
</html>