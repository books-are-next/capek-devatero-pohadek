<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„A zač je, princezno, kousíček dortu?“</p>

<p class="mlptext">„Inu,“ povídá princezna, „oříškový je za pětník, jahodový za
dva a smetanový za tři pěťáky.“</p>

<p class="mlptext">„A za jaký dort byste, princezničko, Jůru dala?“</p>

<p class="mlptext">„Třeba za smetanový,“ řekla princezna.</p>

<p class="mlptext">„Ha, ty vrahu,“ křičel soudce na kouzelníka, „tož jako bys tři
pěťáky ukradl. Za to dostaneš, padouchu, podle zákona tři dny šatlavy! Marš do
šatlavy, prašivko, na tři dny, holomku, zloději, loupežníku! Drahá
princezničko,“ obrátil se zas k princezně, „mám tu čest vám poděkovati za vaše
moudré a veledůmyslné svědectví. Vyřiďte, prosím, panu tatínkovi nejoddanější
pozdrav jeho nejposlušnějšího, nejvěrnějšího a nejspravedlivějšího soudce
doktora Korpuse.“</p>

<p class="mlptext">Když kouzelníka odvedli do šatlavy, dali mu kus plesnivého
chleba a ve džbánku smrduté vody. Než kouzelník jen seděl a usmíval se a jeho
oči zářily víc a více. O půlnoci se zvedl a mávl rukou. Tu zazněla sladká hudba
a vzduch zavoněl jakoby tisícem květů. A skutečně, hle, na pustém žalářním
dvoře rázem vyrostly houštiny kvetoucích růží, trsy lilií zvedly své kalichy k spanilému
měsíci, rozkvetly záhony macešek a konvalinek, kvetoucí kalina a pivoňka
houpaly těžkými květy, hloh rozvil se bíle a rudě a v jeho koruně se rozezpíval
slavík.</p>

<p class="mlptext">Tu procitl ve své kobce odsouzený vrah a žhář na svém tvrdém
loži si vytíral spánek z očí; trestaný rváč se udiven zvedal, zloděj vykřikl
úžasem a podvodník, který tu odpykával svou vinu, sepjal ruce nechápaje, co se
to stalo. Neboť chladné a vlhké stěny žalářní se rozevřely a rozklenuly v podobě
štíhlého, půvabného sloupoví; nečistá lože trestanců pokryla se bělostným
lnem, nebylo tu již závor a mříží, nýbrž několik kamenných schodů vedlo přímo
do kvetoucí zahrady.</p>

<p class="mlptext">„Franto,“ zabručel vrah na žháře, „spíš?“</p>

<p class="mlptext">„Nespím, člověče,“ řekl žhář, „ale mám fantas; zdá se mně, že
už nejsem v kriminále.“</p>

<p class="mlptext">„Hoši,“ zvolal rváč, „myslím, že jsem zrovna zemřel a dostal
se do nebe!“</p>

<p class="mlptext">„Do nebe,“ vykřikl podvodník, „je nějaké nebe pro mne? Ale i já
mám krásný sen, jako bych snad v ráji byl.“</p>

<p class="mlptext">„To není sen,“ povídá zloděj; „hoši, to se dá všechno hmatat;
hmatám zrovna na liliový květ. Ach, kdybych si jen směl utrhnout!“</p>

<p class="mlptext">„Jen si utrhni,“ zazněl mocný a vlídný hlas, a u trestanců
stál kouzelník v bílé říze. „Je pro tebe, příteli!“</p>

<p class="mlptext">„Pane,“ ptal se žhář ostýchavě, „vy jste tady jako žalářníkem?“</p>

<p class="mlptext">„Jsem trestanec jako vy, kamarádi,“ odpověděl kouzelník. „Odsouzen
jako vy. Ta zahrada je pro nás. Pro nás jsou pod stromy prostřeny tabule. Pro
nás zpívá slavík a kvetou růže. Pojďte večeřet!“</p>

<p class="mlptext">Všichni zasedli k bohatému stolu a počali hodovat. Kouzelník
obsluhoval je vzácnými jídly a vínem. Když naléval vína podvodníkovi, sklopil
tento oči a řekl tiše: „Ne, pane, mně ne!“</p>

<p class="mlptext">„Proč nechceš vína?“ tázal se kouzelník.</p>

<p class="mlptext">„Protože si ho, pane, nezasloužím. Ochudil jsem mnoho, mnoho
lidí. Ach, pane, jak bych se mohl radovat z vína?“</p>

<p class="mlptext">Tu zazářily oči kouzelníkovy, ale on sám neřekl ničeho a obsluhoval
ostatní. Když naléval pohár vrahovi, zachvěla se vrahova ruka a několik krůpějí
rudého vína skanulo na ubrus.</p>

<p class="mlptext">„Pane,“ zvolal vrah zoufale, „proč mi to víno připomíná krev?
Ach, že jsem prolil krev nevinnou! Běda mně nejbídnějšímu!“</p>

<p class="mlptext">Kouzelník neřekl ničeho, ale jeho oči zaplály ještě jasněji.
Když naléval víno rváčovi, vykřikl tento: „Pane, co já mám s vínem? Ubíjel jsem
lidi z bujnosti a zchromil jsem je ze svévole; uhodil jsem ruku, která mi
nabízela přátelství, a týral jsem ty, kteří mne milovali nejvíce!“</p>

<p class="mlptext">Světlo rozestřelo se po tváři kouzelníkově, ale on sám neřekl
ani slova, obrátil se k zloději a podával mu mísu nejkrásnějšího ovoce. „Ber
si, příteli,“ řekl srdečně, „je tvoje.“</p>

<p class="mlptext">„Pane,“ zvolal zloděj, „bral jsem, co mi nenáleželo; dovolte,
abych si nevzal, co mi snad náleží!“</p>

<p class="mlptext">Kouzelník se jasně usmál a přistoupil ke žhářovi: „Vezmi si
ty, prosím tě,“ řekl mu, „osvěží tě to.“</p>

<p class="mlptext">„Pane můj,“ bránil se žhář, „zapálil jsem krov nad hlavou těm,
kteří mi prokázali dobrodiní; jsou teď žebráky a prosí o skývu chleba. Ach,
kdybych mohl raději osvěžit ty, kterým jsem ublížil!“</p>

<p class="mlptext">Tu rozzářily se oči kouzelníkovy jako hvězdy a on sám se
vysoko vztyčil a řekl: „Hoši, po léta jste hladověli a žíznili; po léta jste
nepocítili sladkosti na jazyku a radosti v srdci. Proč byste neměli teď jísti a
píti, hodovati a užívati radosti? Vezměte si ze všeho, je to vaše!“</p>

<p class="mlptext"><span class="calibre4">Ale v té chvíli bylo
slyšeti v zahradě jakoby šum mnoha kroků a k hodujícím blížil se zástup
chudáků, chromců a žebráků.</span></p>

<p class="mlptext">„Můj bože,“ vykřikl podvodník, „tady jsou ti, které jsem
ochudil!“</p>

<p class="mlptext">„A já,“ zvolal vrah polo zděšen a polo radostně, „vidím tu
toho, koho jsem zavraždil!“</p>

<p class="mlptext">„Probůh,“ ozval se rváč, „ti chromí a poranění jsou, pane, ti,
kterým jsem ublížil!“</p>

<p class="mlptext">„A tady jste, vy všichni,“ zvolal zloděj u vytržení, „které
jsem kdy obral!“</p>

<p class="mlptext">„Běda,“ vykřikl žhář, „tady těm žebrákům jsem, pane, kdysi
spálil krov nad hlavou!“</p>

<p class="mlptext">Tu vyskočil podvodník a začal nositi jídla a vína těm, které
kdysi ochudil; vrah roztrhal ubrus, poklekl k tomu, kterého byl zavraždil,
obmyl jeho rány svými slzami a ovazoval je; rváč nalil vína a oleje na rány
těch, kterým ublížil; zloděj sebral zlaté a stříbrné stolní náčiní a vnucoval
je těm, které byl okradl; a když to viděl žhář, zaplakal a řekl: „Běda, co já
dám vám, žebráčkové, které jsem připravil o všechno?“ A rázem otrhal všechny
květy v zahradě a nasypal je žebrákům do náručí.</p>

<p class="mlptext">Když podvodník nasytil a napojil ty, které ochudil, když vrah
zavázal rány zavražděného a rváč ošetřil poraněné, když zloděj obdařil okradené
a žhář ověnčil hadry žebráků, sami nepožili ničeho, ale dovedli své hosty do
paláce, uložili je k spánku na bíle prostřené lože a sami ulehli vedle nich na
tvrdou zem.</p>

<p class="mlptext">Jen kouzelník zůstal v zahradě s rukama sepjatýma a očima
zářícíma jako hvězdy. Sladký, pokojný spánek snesl se nad vězením.</p>

<p class="mlptext">Tu zaduněly těžké rány a do dveří šatlavy vkročil žalářník. „Vstávejte,
lotři,“ rozkřikl se, „už tři dny spíte a nemůžeme vás probudit!“</p>

<p class="mlptext">Trestanci rázem procitli. I viděli, že leží na zemi vedle
svých tvrdých, nečistých loží; vzdušné sloupy se zase změnily ve vlhké zdi
žalářní a z pustého dvora zmizelo vše, co by se podobalo kvítku či rozkvetlému
stromu; jen na podlaze leželo ještě něco lupenů růžových a liliových.</p>

<p class="mlptext">„Tři dny že jsme spali?“ divil se vrah.</p>

<p class="mlptext">„Cože,“ zvolal žhář, „byl to jenom sen?“</p>

<p class="mlptext">„Pane žalářníku,“ ptal se zloděj, „nebyl tu snad někdo krom
nás?“</p>

<p class="mlptext">„Byl tu ten,“ bručel žalářník, „co ukradl královu kočku. Tři
dny stál ve své cele bez hnutí a oči mu zářily jako hvězdy. Dnes ráno zmizel,
když si odpykal svůj trest. Byl to nějaký čistý ptáček! Než se ztratil,
přikouzlil našemu ctihodnému soudci, doktoru Korpusovi, oslí uši. Ale teď
hybaj, lumpové, vstávejte!“</p>

<p class="mlptext">Tak začal zas trestancům bývalý život v šatlavě. Avšak něco se
přece změnilo: smrdutá voda ve džbáně chutnala jim navždy nejsladším vínem,
plesnivý chléb změnil se v jejich ústech v chuť nejlahodnější, líbezná vůně
květů vanula šatlavou a v noci, když uléhali, pokrývalo se jejich lože bělostí
nejčistší. Každé noci pak se rozestřel nad šatlavou spánek míru bez výčitek a utrpení.</p>

</div>
</body>
</html>