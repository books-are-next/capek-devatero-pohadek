<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„Tak,“ řekl cizinec.</p>

<p class="mlptext">„Baže,“ pokračoval detektýv. „A komu poklepám na rameno, ten
už je navěky chromý. Mně říkají Silný Jakolev.“</p>

<p class="mlptext">„Milý báťuško,“ povídá cizinec, „to je sic pěkné, ale síla
není všechno. A když se mnou mluvíte, mohl byste laskavě vytáhnout své ploutve
z kapsy.“</p>

<p class="mlptext">Jakolev se trochu zastyděl a hned chtěl vytáhnout ruce z kapes.
Ale co to? Nemůže a nemůže je dostat ven. Zkouší to s pravou – drží v kapse
jako přirostlá. Zkouší to s levou – jako by ji centy v kapse držely. A i kdyby
to centy byly, vytáhl by je, ale ruku z kapsy vytáhnout nemůže a nemůže, ať
tahá a trhá a škubá sebevíc.</p>

<p class="mlptext">„To jsou špatné žerty,“ mručel Jakolev bezmocně.</p>

<p class="mlptext">„Ani ne tak špatné, jak si myslíte,“ řekl cizinec tiše a kreslil
si dál prstem po stole.</p>

<p class="mlptext">Zatímco Jakolev se namáhal a potil a svíjel, aby dostal ruce z
kapes, bylo detektývům venku divné, že se nevrací. „Půjdu tam,“ řekl Valijse
krátce, a jak byl široký, valil se do hospody. Kouká – Mazzani leží spoután na
zemi, Jakolev s rukama v kapsách tancuje po sednici jako medvěd a za stolem
cizinec, s hlavou svěšenou, si čmárá prstem po stole.</p>

<p class="mlptext">„Jdete mne zatknout?“ ozval se cizinec, dříve než Valijse mohl
něco říci.</p>

<p class="mlptext"><span class="calibre4">„K službám,“ zvolal ochotně
Valijse a vytáhl z kapsy železná pouta. „Račte jen, vašnosti, ručičky nastavit;
dáme na ně pouta, prosím, hezká chladná pouta, docela nová poutečka, vašnosti,
z nejjemnější ocele, s krásným pancéřovým řetízkem, všechno nejlepší jakosti.“
Přitom žertovný Valijse řinčel pouty a přehazoval je z ruky do ruky, jako by
zboží ukazoval. „Račte si vybrat,“ mlel vesele dál, „nikoho nenutíme, jen tak
trochu toho, kdo sám nechce; velejemné brazolety, vašnosti, s patentním
zámkem, dobře přiléhající, nikde netlačí a nikde neškrtí,“ – tu počal Valijse
rudnout a potit se a přehazovat pouta rychleji a rychleji z ruky do ruky – „překrásná
pou-pouta, dělaná zrovna pro pána, au, jemine, jemine! z dělové oce-oce-ocele,
pane, tužená v oh-oh-oh-oh jemine! v ohni, v nejžha-ha-haha-au nejžhavější
vý-výýý-výíííhni a – saakra!“ zařval náhle Valijse a praštil pouty o zem. Jak
by, chudák, nepraštil! a jak by je v rukou nepřehazoval! vždyť pouta byla do
běla rozžhavena, a sotva dopadla na zem, propálila podlahu, div ji plamenem
nezapálila.</span></p>

<p class="mlptext">Zatím se venku Nevrley už divil, že se nikdo nevrací. „Well,“
zvolal odhodlaně, vytáhl revolver a vnikl do hospody. Kouká – všude plno čoudu,
Valijse skáče bolestí po sednici a fouká si do dlaní, Jakolev se svíjí s rukama
v kapsách, Mazzani leží spoután na zemi a za stolem cizinec, s hlavou svěšenou,
si čmárá něco na ubruse.</p>

<p class="mlptext">„Well,“ pronesl Nevrley a šel s revolverem rovnou na cizince.
Cizinec zvedl na něho svůj sladký, zamyšlený pohled. Nevrley pocítil, že se mu
zatřásla ruka před těma očima, ale přemohl se a vypálil z největší blízkosti
cizinci všech šest ran z revolveru do čela mezi oči.</p>

<p class="mlptext">„Jste už hotov?“ tázal se cizinec.</p>

<p class="mlptext">„Ještě ne,“ odtušil Nevrley, vytáhl druhý revolver a vypálil
dalších šest ran cizinci do čela.</p>

<p class="mlptext">„Hotovo?“ zeptal se cizinec.</p>

<p class="mlptext">„Ano,“ řekl Nevrley, otočil se na patě a založiv ruce sedl si
v koutě na lavici.</p>

<p class="mlptext">„Tedy zaplatím,“ zvolal cizinec a zacinkal šestákem o sklenici.
Nikdo z domácích lidí nepřišel. Všichni se schovali strachem na půdě, když
slyšeli střelbu. I nechal cizinec šesták na stole, pozdravil detektývy a klidně
odešel.</p>

<p class="mlptext">V téže chvíli se objevila v jednom okně hlava Všetečkova, v druhém
Všudybylova a ve třetím Vševědova. První skočil Všetečka oknem do světnice. „Hoši,“
povídá, „kde ho máte?“ A dal se do smíchu.</p>

<p class="mlptext">Druhým oknem skočil Všudybyl. „Mně se zdá,“ smál se, „že
Mazzani tuhle válí se po zemi.“</p>

<p class="mlptext">Třetím oknem skočil Vševěd. „A mně,“ povídá, „že Valijse je
teď nějak nevrlej.“</p>

<p class="mlptext">„Já myslím,“ přidal polínko Všetečka, „že Nevrley teď nekouká
jako lev.“</p>

<p class="mlptext">„A já zas,“ dopověděl Všudybyl, „že Jakolev není zrovna
mazaný.“</p>

<p class="mlptext">Mazzani si sedl na podlaze. „Hoši,“ bránil se, „to není jen
tak. Mne ten zloděj spoutal a přitom na mne prstem nesáhl.“</p>

<p class="mlptext">„A mně,“ mručel Jakolev, „přimrazil ruce do kapes.“</p>

<p class="mlptext">„A mně,“ naříkal Valijse, „rozžhavil pouta v rukou.“</p>

<p class="mlptext">„Well,“ dodal Nevrley, „to všechno nic není. Ale já jsem mu
vpálil dvanáct kulí do čela, a nezůstalo po nich ani škrábnutí.“</p>

<p class="mlptext">Všetečka, Všudybyl a Vševěd se na sebe podívali.</p>

<p class="mlptext">„Mně se zdá,“ začal Všetečka.</p>

<p class="mlptext">„– že ten zloděj –,“ pokračoval Všudybyl.</p>

<p class="mlptext">„– je vlastně kouzelník,“ dokončil Vševěd.</p>

<p class="mlptext">„Ale co, hoši,“ řekl zase Všetečka, „v pasti ho máme. My jsme
s sebou přivedli tisíc vojáků –“</p>

<p class="mlptext">„– a dali jsme obklíčit tuhle hospodu,“ pokračoval Všudybyl.</p>

<p class="mlptext">„– že ani myš odtud neuteče,“ dodal Vševěd.</p>

<p class="mlptext">V tom okamžiku zazněla venku rána z tisíce pušek, jako by hrom
udeřil.</p>

<p class="mlptext">„Už je po něm,“ zvolali všichni detektývové jako jedněmi ústy.</p>

<p class="mlptext">Rozlétly se dveře a do sednice skočil velitel těch vojáků. „Poslušně
hlásím,“ spustil, „že jsme hospodu obklíčili. Dal jsem rozkaz, že ani myš nesmí
z hospody ven. A tu vám, hoši, vylítla ze dveří bílá holubička s něžnýma očima
a kroužila mně kolem hlavy.“</p>

<p class="mlptext">„Ach,“ zvolali všichni; jen Nevrley řekl: „Well.“</p>

<p class="mlptext">„Rozsekl jsem šavlí tu holubičku,“ pokračoval velitel, „a
zároveň všech tisíc vojáků do ní střelilo. Holubička se rozletěla na tisíc
kousků, ale z každého kousku se vám udělal bílý motýl a třepetal se pryč.
Poslušně hlásím, co teď.“</p>

<p class="mlptext">Všetečka zajiskřil očima. „Dobrá,“ rozkázal, „povoláte všechno
vojsko, zálohy i domobranu, a pošlete je po všech zemích, aby pochytali ty motýly.“</p>

<p class="mlptext">To se také stalo, a můžeme říci předem, že z toho pak povstala
tuze pěkná sbírka motýlů, kterou ještě dnes ukazují v Zemském muzeu. Kdo je v Praze,
musí se na ni jít podívat.</p>

<p class="mlptext">Zatím však řekl Všudybyl těm ostatním: „Hoši, vy tu teď nejste
nic platni, my už se nějak uradíme i bez vás.“</p>

<p class="mlptext">I šli smutně a s prázdnýma rukama zpátky: Mazzani, Valijse,
Nevrley, Jakolev.</p>

<p class="mlptext">Dlouho se radili Všetečka, Všudybyl a Vševěd, jak na
kouzelníka. Při tom vykouřili cent tabáku, snědli a vypili všechno, co bylo ve
Strašnicích k dostání, ale na nic nepřišli. Konečně řekl Vševěd: „Kluci, takhle
to nepůjde. Musíme se trochu provětrat.“</p>

<p class="mlptext">Šli tedy ven, a sotva přišli před hospodu, koho tam nevidí než
sama kouzelníka. Seděl tam a díval se náramně zvědavě, co budou dělat.</p>

<p class="mlptext">„Tady je,“ vykřikl Všetečka radostně a jedním skokem chytil
kouzelníka za rameno. Ale v ten ráz se kouzelník změnil v stříbrolesklého hada,
a Všetečka jím leknutím praštil o zem.</p>

<p class="mlptext">Byl tu hned Všudybyl a hodil na toho hada svůj kabát. Ale z hada
se udělala zlatá muška a vyklouzla knoflíkovou dírkou na boží vzduch.</p>

<p class="mlptext">Vyskočil Vševěd a chytil tu zlatou mouchu do čepice. Ale z mouchy
se udělal stříbrný potůček a běžel, běžel pryč i s čepicí.</p>

<p class="mlptext">Skočili všichni do hospody pro sklenice, aby chytili potůček
do sklenic. Ale už jim stříbrný potůček uběhl a vtekl do Vltavy. Proto je i dnes
Vltava, když je v dobré náladě, tak krásně stříbrná: to vzpomíná na kouzelníka,
šumí zamyšlená a třpytí se, že se člověku až hlava zatočí.</p>

<p class="mlptext">Ale zatím stáli Všudybyl, Vševěd a Všetečka na břehu Vltavy a přemýšleli
co teď. Tu vystrčila z vody hlavu stříbrná ryba a dívala se na ně zářnýma
černýma očima, vpravdě očima kouzelníkovýma. I koupili si všichni tři detektývové
rybářské pruty a začali chytat ve Vltavě ryby. Ještě dnes je tam můžete vidět,
jak po celé dny sedí s prutem na loďkách, chytají ryby a nemluví ani slova, a nedojdou
klidu, dokud nechytí stříbrnou černookou rybu.</p>

<p class="mlptext">Ještě mnoho jiných detektývů hledělo chytit kouzelníka, ale
marně. Stávalo se jim, když uháněli automobilem, aby ho chytli, že najednou
vystrčila srna hlavu z mlází a dívala se na ně černýma, něžnýma, zvědavýma
očima; a když letěli aeroplánem, letěl za nimi orel a nespouštěl z nich své
pyšné, planoucí oči; a když pluli lodí, vyšvihl se z moře delfín a upíral na ně
svůj rozumný, pokojný pohled; a i když seděli ve svých pracovnách a přemýšleli,
stávalo se, že květiny na stole začaly zářit a hleděly na ně zvědavě a sličně,
nebo že jejich policejní pes zvedl náhle hlavu a obrátil k nim oči tak lidské a
krásné, jakých jindy nemíval. Odevšad, zdálo se jim, hledí na ně kouzelník,
hledí a zase zaniká: jak by ho pak mohli chytit?</p>

</div>
</body>
</html>