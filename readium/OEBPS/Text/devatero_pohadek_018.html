<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><h3 class="mlpuroven3nadpis">5.
Jak kouzelník ve vězení seděl</h3>

<p class="mlptextbez1radku">Když tedy, jak už víte, přivedl Sidney Hall
kouzelníka zatčeného, bylo zahájeno soudní řízení pro ukradenou kočku.</p>

<p class="mlptext">Za vysokým stolem trůnil soudce doktor Korpus, stejně tlustý,
jako přísný. Na lavici obžalovaných seděl kouzelník s rukama spoutanýma.</p>

<p class="mlptext">„Vstaň, padouchu,“ zahřímal na něj doktor Korpus. „Jsi
obviněn, že jsi ukradl královu kočku Jůru, rozenou zde v zemi, rok starou.
Přiznáváš se, ničemo?“</p>

<p class="mlptext">„Ano,“ řekl kouzelník tiše.</p>

<p class="mlptext">„Lžeš, lotře,“ hřímal soudce, „nevěřím ti ani slovo. To se
musí dokázat. Hej, přiveďte sem svědkyni, naši nejjasnější princeznu.“</p>

<p class="mlptext">Přivedli malou princeznu, aby svědčila.</p>

<p class="mlptext">„Princezničko,“ švitořil Korpus líbezně, „ukradl tady ten
podlec vaši ušlechtilou kočku Jůru?“</p>

<p class="mlptext">„Ano,“ řekla princezna.</p>

<p class="mlptext">„Vidíš, lumpe,“ zahromoval soudce na kouzelníka, „jsi
usvědčen! A co, pověz, jak jsi ji ukradl?“</p>

<p class="mlptext">„Inu tak,“ řekl kouzelník, „že mi spadla sama na hlavu.“</p>

<p class="mlptext">„Bídáku, lžeš,“ rozkřikl se na něj soudce a obrátil se k princezně
nejtenčím hláskem: „Princezničko, jak ten zlosyn ukradl vaši nejjasnější kočku?“</p>

<p class="mlptext">„Zrovna tak,“ řekla princezna, „jak povídá.“</p>

<p class="mlptext">„Tak vidíš, ty loupežníku,“ křikl soudce na kouzelníka, „teď
už víme, jak jsi ji ukradl! A proč jsi ji, darebáku, ukradl?“</p>

<p class="mlptext">„Protože si tím pádem zlomila nožičku. Vzal jsem ji pod kabát,
abych jí tu nožičku napravil a zavázal.“</p>

<p class="mlptext">„I ty vyvrheli,“ spustil doktor Korpus, „všechno je lež, co
říkáš! Přiveďte sem svědka, hostinského ze Strašnic.“</p>

<p class="mlptext">Přivedli tedy toho svědka.</p>

<p class="mlptext">„Hej, hospodo,“ křikl soudce, „co víš tady o tom zločinci?“</p>

<p class="mlptext">„Jen to,“ povídal hostinský bázlivě, „že přišel, slavný soude,
do mého hostince, vytáhl zpod kabátu ňákou černou kočku a zavázal jí nožičku.“</p>

<p class="mlptext">„Hm,“ zabručel doktor Korpus, „snad lžeš. A co dělal s tím
vznešeným zvířátkem potom?“</p>

<p class="mlptext">„Potom,“ řekl hostinský, „ji pustil a kočka běžela pryč.“</p>

<p class="mlptext">„Ha, ty trapiči zvířat,“ uhodil soudce na kouzelníka, „pustils
ji, aby utekla! Kde je teď králova kočka?“</p>

<p class="mlptext">„Snad běžela,“ pravil kouzelník, „v ta místa, kde se narodila.
To kočky, víme, dělávají.“</p>

<p class="mlptext">„Ha, ty hanebníku,“ burácel soudce, „ty mne chceš poučovat?
Princezničko,“ obrátil se zase k princezně tenounkým hlasem, „zač si ceníte
svou vysoce ctěnou kočku Jůru?“</p>

<p class="mlptext">„Za půl království bych ji nedala,“ prohlásila princezna.</p>

<p class="mlptext">„Vidíš, ničemo,“ zahřímal soudce na kouzelníka, „ukradl jsi
půl království! Na to je, bídníku, trest smrti!“</p>

<p class="mlptext">Tu bylo princezně líto kouzelníka. „Snad bych,“ řekla honem, „dala
Jůru za kousíček dortu.“</p>

<p class="mlpobrazky1"></p>
</div>
</body>
</html>