<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">Když přišel domů, – Jůra tam sedí na zápraží a myje si chromou
nožičkou kožich.</p>

<p class="mlptext">„Babičko,“ spustil křik Vašek, „vždyť jsem zrovna teď donesl
Jůru do zámku!“</p>

<p class="mlptext">„Inu, hochu,“ povídá babička, „to už je nátura koček, že se
vracejí tam, kde se narodily, i kdyby to bylo na míle mil cesty. Běž a dones ji
ráno do zámku znova.“</p>

<p class="mlptext">Ráno běžel Vašek s Jůrou znova do zámku. „Princezno,“ řekl bez
dechu, „tady zas nesu Jůru. Utekla vám, slota, rovnou do naší chalupy.“</p>

<p class="mlptext">„Ty kluku,“ povídá princezna, „umíš ty utíkat jako vítr!“</p>

<p class="mlptext">„Princezno,“ repetil Vašek, „chtěla bys tuhle lodičku?“</p>

<p class="mlptext">„Dej sem,“ řekla princezna. „A co ti mám dnes dát za Jůru?“</p>

<p class="mlptext">„Nevím,“ na to Vašek a hned se začervenal až po vlasy.</p>

<p class="mlptext">„Tak pověz,“ šeptala princezna a zarděla se ještě víc.</p>

<p class="mlptext">„Nepovím.“</p>

<p class="mlptext">„Pověz!“</p>

<p class="mlptext">„Nepovím.“</p>

<p class="mlptext">Princezna sklonila hlavu a dloubala prstem do lodičky. „Chtěl
bys,“ povídá konečně, „třeba zas to, co včera?“</p>

<p class="mlptext">„No třeba,“ vyhrkl Vašek spěšně; a když to dostal, běžel s veselou
domů. Jen u vrbin se trochu zdržel a vyťukal pěknou zpěvnou píšťalku.</p>

<p class="mlptext">Když přišel domů, – Jůra tam sedí na zápraží a hladí si
tlapkou vousiska. „Babičko,“ spustil Vašek znovu, „Jůra je zas tady!“</p>

<p class="mlptext">„I tak ji popadni,“ povídá babička, „a běž s ní zítra znova do
zámku. Snad si tam pak už zvykne.“</p>

<p class="mlptext">Ráno tedy běžel Vašek zase do zámku, Jůru v pytli na zádech. „Princezno,“
spustil hnedle, „Jůra zas utekla k nám.“</p>

<p class="mlptext">Ale princezna se škaredila a neřekla nic.</p>

<p class="mlptext">„Koukej, princezno,“ repetil Vašek, „tuhle píšťalku jsem včera
vyťukal.“</p>

<p class="mlptext">„Dej sem,“ řekla princezna a škaredila dál. Vašek přešlapoval
a nevěděl, proč se princezna zlobí.</p>

<p class="mlptext">Princezna foukla do píšťalky, a když píšťalka pěkně zazpívala,
povídá: „Ty kluku, já vím, že to děláš s tou kočkou naschvál, abych – abys – abys
dostal od cesty zas to co včera.“</p>

<p class="mlptext">Vašek zesmutněl, sebral čepici a řekl: „Když si to, princezno,
myslíte, tak je dobře; ale já už sem víckrát nepřijdu.“</p>

<p class="mlptext">Se smutnou a pomalu vracel se Vašek domů. Sotva přišel, – sedí
vám zas Jůra na zápraží a jen se olizuje, jak se nažrala mléka. I sedl si Vašek
k ní, vzal si ji na klín a mlčel.</p>

<p class="mlptext">Tu dupy dup, přihnal se na koni králův kurýr. „Vašku,“ křikl, „král
ti vzkazuje, abys přinesl Jůru do zámku.“</p>

<p class="mlptext">„K čemupak to,“ řekl Vašek, „kočka se vždycky vrátí tam, kde
se narodila.“</p>

<p class="mlptext">„Ale princezna, Vašku,“ káže kurýr, „princezna ti vzkazuje,
abys ji přinesl třeba každý den.“</p>

<p class="mlptext">Vašek zavrtěl hlavou. „Řekl jsem jí, že už nepřijdu.“</p>

<p class="mlptext">Tu vyšla babička na zápraží a povídá: „Pane kurýre, pes se
drží člověka, ale kočka se drží chalupy. Téhle chalupě už zůstane Jůra věrná.“</p>

<p class="mlptext">Kurýr otočil koně a hnal se do zámku. Druhého dne přijel před
babiččinu chalupu veliký vůz, tažený stem koní. Kočí slezl a zavolal babičku. „Babičko,“
povídá, „pan král vzkazuje, že když se kočka drží chalupy, mám přivézt kočku i s
chalupou a i s vámi a Vaškem. Však prý se ta chalupa do královské zahrady dobře
vejde.“</p>

<p class="mlptext">Přišlo mnoho lidí a pomohli naložit celou chalupu na vůz. Kočí
zapráskal bičem a křičel hyjé, sto koní zatáhlo a vůz i s chalupou se hnul k zámku.
Na voze na prahu chalupy seděla babička, Vašek a Jůra. Tu si babička vzpomněla,
jak králova maminka měla sen, že Jůra přivede do zámku příštího krále a že ten
příští král přijede se svým celým domem. Vzpomněla si na to, ale neříkala nic.</p>

<p class="mlptext">Ten vůz s velikou radostí v zámku přivítali, složili chalupu v
zahradě, a protože se Jůra držela chalupy, už jí nenapadlo utéci. Žila tam s babičkou
i Vaškem jako doma. Když si s ní chtěla princezna pohrát, musela za ní do
chalupy; a protože podle všeho měla Jůru tuze ráda, chodila tam denně a spřátelila
se s Vaškem převelmi.</p>

<p class="mlptext">Co následovalo potom, to už do naší pohádky nepatří. Ale
stal-li se Vašek opravdu králem v té zemi, když dorostl, nebylo to, děti, ani
pro tu kočku, ani pro přátelství princeznino, nýbrž pro mocné a statečné
skutky, které veliký Vašek pro celou zemi vykonal.</p>

<p class="mlpdopispodpisi">Nůše pohádek I, 1918</p>

</div>
</body>
</html>