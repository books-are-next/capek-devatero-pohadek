<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">Tak ten průvod solimánských poslů, takových hromských mameluků
s turbany na hlavách a pod nosem s frňousy tlustými a dlouhými jako koňské
ocasy, se dal na cestu černým lesem. Šli a šli, až potkali strejdu se sekerou a
pilou na rameně.</p>

<p class="mlptext">‚Pámbu zdravíčko,‘ pozdravil je ten strejda.</p>

<p class="mlptext">‚Dej to pámbu,‘ řekli poslové. ‚Copak vy, strejčku, jste?‘</p>

<p class="mlptext">‚Ále,‘ povídá ten člověk. ‚Děkuju za optání. Já jsem jenom
drvoštěp.‘</p>

<p class="mlptext">Ti pohani zastříhali ušima a pravili: ‚Vašnosti, to je jiná.
Když vy ráčíte být dr.Voštěp, tak vás máme poprosit, abyste štandopede, šupito
a presto šel s námi do země solimánské. Pan sultán Solimán se nechá pěkně
poroučet a uctivě vás zve na svůj dvůr; ale kdybyste se zdráhal nebo se
případně zpěčoval, tak vás tam dopravíme násilím, a to vám, blahorodí, říkáme,
nepřejte si nás.‘</p>

<p class="mlptext">‚Ale, ale,‘ divil se ten drvoštěp, ‚a co se mnou pan sultán
chce?‘</p>

<p class="mlptext">‚Má pro vás nějakou práci,‘ řekli poslové.</p>

<p class="mlptext">‚Tak to bych šel,‘ svolil drvoštěp. ‚Já totiž, páni, zrovna
hledám práci. Abyste věděli, já jsem do práce jako drak.‘</p>

<p class="mlptext">Poslové na sebe mrkli a povídali: ‚To se nám, vaše
slovutnosti, právě hodí.‘</p>

<p class="mlptext">‚Počkat,‘ řekl drvoštěp. ‚Nejdřív bych chtěl vědět, kolik mně
pan sultán za mou práci zaplatí. Já sic nejsem drahorád, ale snad pan sultán
není držgrešle.‘</p>

<p class="mlptext">Poslové sultána solimánského na to zdvořile odpověděli: ‚To
nevadí, vašnosti, že neračte být dr.Ahorád, – nám je dr.Voštěp stejně vítán;
ale co se týče našeho pana sultána Solimána, můžete nám věřit, že on není
dr.Žgrešle, nýbrž jenom obyčejný panovník a tyran.‘</p>

<p class="mlptext">‚Tak je dobře,‘ pravil drvoštěp. ‚A co se týče stravy, tak já
při práci jím jako dravec a piju jako dromedár, víme?‘</p>

<p class="mlptext">‚Učiníme vše, vzácný pane,‘ ujišťovali ti Solimánci, ‚abyste i
v tom ohledu byl u nás zcela spokojen.‘</p>

<p class="mlptext">Nato dovedli s velkou slávou a úctou drvoštěpa na loď a pluli
s ním až do země solimánské. Když dopluli, vylezl sultán Solimán honem na trůn
a kázal je přivést k sobě. Poslové před ním poklekli a ten nejstarší a nejfousatější
z nich začal:</p>

<p class="mlptext">‚Náš nejmilostivější pane a vládče, kníže všech věřících, pane
sultáne Solimáne! Na tvůj vznešený rozkaz jsme se odebrali až na ostrov zvaný
Evropa, abychom vyhledali toho nejučenějšího, nejvěhlasnějšího a nejslavnějšího
doktora pro princeznu Zubejdu. Tak tady ho máme, pane sultáne. Je to slovutný a
světoznámý lékař dr.Voštěp; abyste věděl, jaký je to doktor, tedy do práce je
jako dr.Ak, je dražší než dr.Ahorád, jí jako dr.Avec a pije jako dr.Omedár. To
jsou totiž, pane sultáne, samí slavní a učení doktoři, z čehož je patrno, že
jsme kápli na toho pravého. Hm hm. Tak to je celkem všecko.‘</p>

<p class="mlptext">‚Vítám vás, dr.Voštěpe,‘ řekl sultán Solimán. ‚Prosím vás,
abyste se šel podívat na mou dceru, princeznu Zubejdu.‘</p>

<p class="mlptext">Inu, proč bych nešel, řekl si drvoštěp; sám sultán ho vedl do
takové šeré, zastíněné komnaty, vystlané těmi nejkrásnějšími koberci a polštáři
a poduškami, a na nich odpočívala princezna Zubejda, bledá jako z vosku, a dřímala.</p>

<p class="mlptext">‚A jejej,‘ povídá drvoštěp soucitně, ‚pane sultán, ta vaše
holka je nějaká zelinka.‘</p>

<p class="mlptext">‚To je,‘ vzdychl sultán.</p>

<p class="mlptext">‚Taková nedomrlá,‘ pravil drvoštěp. ‚Drobet jako nanicovatá,
že?‘</p>

<p class="mlptext">‚Ba právě,‘ přitakal sultán smutně. ‚Nic nám nechce jíst.‘</p>

<p class="mlptext">‚Hubená jako šindel,‘ řekl drvoštěp. ‚Jako věchejtek. A žádnou
barvu nemá, pane sultán. Já bych řek, že to ďouče marodí.‘</p>

<p class="mlptext">‚Baže marodí,‘ děl sultán sklíčeně. ‚Proto jsem vás povolal,
abyste ji uzdravil, když jste dr.Voštěp.‘</p>

<p class="mlptext">‚Já?‘ podivil se drvoštěp. ‚Propána, jak já ji mám uzdravit?‘</p>

<p class="mlptext">‚To už je vaše věc,‘ řekl sultán Solimán temným hlasem. ‚Proto
jste tady a basta fidli. Ale to vám říkám, jestli ji nevyhojíte, dám vám setnout
hlavu a bude s vámi amen.‘</p>

<p class="mlptext">‚Ale to přece nejde,‘ chtěl se bránit polekaný drvoštěp, jenže
pan Solimán ho ani nenechal domluvit.</p>

<p class="mlptext">‚Žádné výmluvy,‘ děl přísně, ‚na to já nemám pokdy, já musím
jít vládnout. Jenom se dejte do práce a ukažte, co umíte.‘ A šel si sednout na
trůn a vládl.</p>

<p class="mlptext">Zatrápená věc, řekl si drvoštěp, když osaměl, to jsem se
dostal do pěkné bryndy! Jak já k tomu přijdu, abych uzdravoval nějakou
princeznu? Vím já, jak se to dělá? Tohle mně je nadělení! Pro pět ran do
pařezu, co si mám počít? Když tu holku nevyhojím, useknou mi hlavu. Kdyby to
nebylo v pohádce, tak bych řek, že to ani nejde, pro nic za nic někomu setnout
makovici! Čert mi byl dlužen, že jsem se dostal do pohádky! V obyčejnském
životě by se mi něco takového stát nemohlo! Namouduši, to jsem sám zvědav, jak
se z toho vyvlíknu!</p>

<p class="mlptext">V takových a ještě těžších myšlenkách si chudák drvoštěp sedl
na zápraží sultánova zámku a žalostně vzdychal. Krucifagot, řekl sám k sobě, co
je to napadlo, že tu mám dělat doktora? Kdyby mně poručili, poraz tenhleten
nebo tamhleten strom, já bych jim ukázal, co dovedu! To bych se do toho dal, až
by třísky lítaly! Však to tu, koukám, mají kolem stavení zarostlé jako v pralese,
ani sluníčko jim do sednice nezasvítí; dyť se jim v baráku musí držet vlhkota a
houba a plíseň a škvoři! Počkat, já jim ukážu, jakou dovedu dělat práci!</p>

<p class="mlptext">Jen si to řekl, už shodil kabát, plivl si do dlaní, popadl
svou sekeru a pilu a začal kácet stromy, co rostly kolem sultánova zámku.
Kdepak, to nebyly hrušně ani jabloně ani ořeší jako u nás, ale samé palmy a oleandry
a kokosovníky, dracíny, latanie a fíkusy a stromy mahagonové a stromy, co
rostou až do nebe, a jiná exotická zeleň. To byste koukal, pane Magiáš, jak se
do toho ten náš drvoštěp pustil! Když zvonilo poledne, byla už kolem zámku
notná paseka; tu si drvoštěp utřel rukávem pot, vytáhl z kapsy kus černého
chleba s tvarohem, co si přinesl z domova, a dal se do jídla.</p>

<p class="mlptext">Do té doby princezna Zubejda spala ve své šeré komnatě; při
tom rámusu, co dělal dole před zámkem drvoštěp se svou sekerou a pilou, se jí
spalo jako nikdy dosud. Probudila se teprve tím tichem, když drvoštěp přestal
kácet stromy, uvelebil se na hromadě dříví a ukusoval chleba s tvarohem.</p>

<p class="mlptext">Tu princezna otevřela oči a podivila se: jaké to je v té
komnatě nebývalé světlo? Poprvé v životě vpadlo tam slunce plným proudem a naplnilo
tu šerou komnatu září nebeskou. Princeznu ta záplava světla až oslnila; přitom
tam oknem zavonělo čerstvě naštípané dříví tak silně a krásně, že princezna
vdechla hluboce a s rozkoší. A do té smolné vůně tam zavonělo ještě něco, co
princezna dosud neznala – co to je? Vstala a šla se podívat oknem: místo
vlhkého stínu paseka planoucí v slunci poledním, a tam sedí veliký strejda a s náramnou
chutí jí něco černého a něco bílého; a to bylo právě to, co tak dobře princezně
zavonělo. To víte, vždycky nám nejlákavěji voní to, co jí někdo jiný.</p>

<p class="mlptext">Princezna to už nemohla vydržet; ta vůně ji táhla dolů, před
zámek, blíž a blíž k tomu obědvajícímu strejdovi, aby se podívala, co to má
dobrého k snědku.</p>

<p class="mlptext">‚Á, princezna,‘ ozval se drvoštěp plnou hubou. ‚Nechtěla byste
kousek chleba s tvarohem?‘</p>

<p class="mlptext">Princezna se začervenala a zavrtěla sebou; styděla se říci, že
by to strašně chtěla ochutnat.</p>

<p class="mlptext">‚Tak nate,‘ zabručel drvoštěp a ukrojil jí křivákem pořádný
kus krajíce. ‚Tumáte.‘</p>

<p class="mlptext">Princezna mrkla kolem, nedívá-li se někdo. ‚Děkan,‘ vyhrkla na
poděkování, zakousla se do krajíce a řekla: ‚Hm, to je dobrota!‘ Prosím vás,
chleba s tvarohem, to taková princezna jakživa ani neviděla.</p>

<p class="mlptext">V tu chvíli se podíval oknem sám pan sultán Solimán. Ani
nevěřil svým očím: místo vlhkého stínu světlá paseka planoucí v slunci
poledním, a tam na hromadě dříví sedí princezna s plnou papulou, má od tvarohu
vousy od ucha k uchu a krmí se s takovou chutí jako nikdy dosud.</p>

<p class="mlptext">‚Pámbíček zaplať,‘ oddechl si sultán Solimán, ‚tak mně k té
holce přece jen přivedli toho pravého a študovaného doktora!‘</p>

<p class="mlptext">A od té doby, pane Magiáš, začala princezna doopravdy sílit, i
tváře jí zčervenaly, a jedla jako vlčinka. To je oučinek světla a vzduchu a sluníčka,
abyste věděl. A já vám to povídám proto, že vy tady taky žijete v takové sluji,
kam slunce nesvítí a vítr nezavane; a to, pane Magiáš, není zdravé. Tak to jsem
vám chtěl jako říct.“</p>

<p class="mlphvezdicky">* * *</p>

<p class="mlptextbez1radku">Když hronovský doktor dopověděl pohádku o princezně
solimánské, přihnal se pihovatý Vincek a vedl s sebou doktora z Hořiček,
doktora z Úpice a doktora z Kostelce. „Tak tady je vedu,“ křičel už zdálky. „Lidičky,
to jsem se uhnal!“</p>

<p class="mlptext">„Vítám vás, páni kolegové,“ pravil hronovský doktor. „Tady je
náš pacient, pan černokněžník Magiáš. Jak vidíte na první pohled, jeho stav je
velmi vážný. Pacient naznačuje, že spolkl švestku nebo slívu nebo pecku. Podle
mého skromného názoru jeho choroba je prudká švestkitida.“</p>

<p class="mlptext">„Hm hm,“ řekl doktor z Hořiček. „Spíše bych soudil, že je to
dusivá slivitida.“</p>

<p class="mlptext">„Nerad bych odporoval váženým kolegům,“ děl kostelecký doktor.
„Ale řekl bych, že v tomto případě jde o hrtanovou peckitidu.“</p>

<p class="mlptext">„Pánové,“ ozval se úpický doktor, „navrhuji, abychom se shodli
na rozpoznání, že u pana Magiáše se dostavila prudká švestkohrtanová
peckoslivitida.“</p>

<p class="mlptext">„Tak to vám gratuluju, pane Magiáš,“ řekl doktor z Hořiček. „To
je moc vzácná a těžká choroba.“</p>

<p class="mlptext">„Zajímavý případ,“ dodával doktor z Úpice.</p>

<p class="mlptext">„Pane kolego,“ ozval se kostelecký doktor, „to já jsem už
míval pěknější a zajímavější medicínské případy. Slyšel jste už, jak jsem
vyhojil hejkala z Krákorky? Když ne, tak vám to povím.“</p>

</div>
</body>
</html>