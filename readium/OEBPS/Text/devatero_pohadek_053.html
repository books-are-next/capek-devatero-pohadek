<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">„Nu, co by bylo? Kuakuakunka byla krásná a pyšná. Nadýmala se
jen a říkala kvak. Kvakvakvokoax byl jako blázen. Vezmeš-li si mne za muže,
řekl jí, přinesu a dám ti, co budeš chtít. A tu ona řekla: Tedy mi přines modré
z nebe, kvak.“</p>

<p class="mlptext">„A co udělal Kvakvakvokoax?“ ptal se Zelinka.</p>

<p class="mlptext">„Nu, co měl dělat? Seděl pod vodou a naříkal: Kva kva kva kvá,
kva kva kva kvá. A pak si chtěl vzít život. Proto skočil z vody do vzduchu, aby
se v něm utopil, kvak. Nikdo před ním ještě do vzduchu neskočil. Kvakvakvokoax
byl první.“</p>

<p class="mlptext">„A co udělal ve vzduchu?“</p>

<p class="mlptext">„Nic. Podíval se nahoru, a nad ním bylo modré nebe. Podíval se
dolů, a pod ním bylo také modré nebe. Kvakvakvokoax užasl. Tehdy ještě nikdo
nevěděl, že se nebe odráží ve vodě. Když Kvakvakvokoax uviděl, že je na vodě
modrá obloha, vykřikl podivením kvak a spadl zase do vody. A pak vzal
Kuakuakunku na záda a vyskočil s ní do vzduchu. Kuakuakunka uviděla ve vodě
modré nebe a vykřikla radostí kvakvá. Neboť jí Kvakvakvokoax přinesl modré z nebe.“</p>

<p class="mlptext">„A co bylo dál?“</p>

<p class="mlptext">„Nic. Byli pak spolu šťastně živi a narodilo se jim mnoho
jiker. A od té doby vylézají vodníci z vody ven, aby viděli, že nebe je taky
tam, kde je jejich domov. Když někdo opustí domov, ať je to kdo chce, a ohlédne
se pak zpátky, jako se Kvakvakvokoax podíval do vody, vidí, že tam doma je to
pravé nebe. Víš, to pravé modré a krásné nebe. Kvak.“</p>

<p class="mlptext">„A kdo to dokázal?“</p>

<p class="mlptext">„Kvakvakvokoax.“</p>

<p class="mlptext">„A Kuakuakunka.“</p>

<p class="mlptext">„Ať žije Kvakvakvokoax!</p>

<p class="mlptext">„A Kuakuakunka!“</p>

<p class="mlptext">V tu chvíli šel kolem jeden člověk a myslil si: To dnes ty
žáby kvákají! I popadl kámen a hodil jej do té mokřiny. Voda vysoko vystříkla,
zašplouchalo to a bylo ticho: všichni vodníci skočili do vody, a teprve
příštího roku budou zase mít konferenci.</p>

<p class="mlpdopispodpisi">Lidové noviny 25. 12. 1923</p>

</div>
</body>
</html>