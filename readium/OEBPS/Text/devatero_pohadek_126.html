<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">Když to Vincek viděl, hrozně se polekal, že se snad pantáta
Magiáš udusí, a řekl oučinlivě: „Pane šéf, počkejte tady, já letím do Hronova
pro doktora.“ A už si to mazal z Hejšoviny dolů – škoda, že tam nikdo nebyl,
aby změřil jeho rychlost; byl by to jistě světový rekord v běhu na dlouhé
trati.</p>

<p class="mlptext">Když doběhl do Hronova k doktorovi, nemohl ani dechu
popadnout; ale pak jej přece jen popadl za ten pravý konec a honem ze sebe
vysypal: „Pane doktore, máte hned, ale hned a honem přijít k panu kouzelníkovi
Magiášovi, nebo se udusí. Krucikluci, to jsem se uhnal!“</p>

<p class="mlptext">„K Magiášovi na Hejšovinu?“ bručel hronovský doktor. „Safra,
to se mně třikrát nechce, ale když mne mermo potřebuje, tak co dělat.“ A šel.
To víte, doktor nemůže nikomu odepřít svou pomoc, i kdyby ho volali k loupežníkovi
Lotrandovi nebo k samotnému (pámbu nás netrestej) Luciperovi. To už je takové
povolání, ta doktořina.</p>

<p class="mlptext">Tak hronovský doktor vzal doktorský tlumok, co v něm jsou
doktorské nože a kleště na zuby a obvazy a prášky a masti a dýhy na zlomeniny a
jiné takové doktorské nástroje, a šel za Vinckem na Hejšovinu. „Jen abychom
nepřišli pozdě,“ staral se pořád pihovatý Vincek, a tak šli raz dva, raz dva
přes hory a bory, raz dva, raz dva přes mokřiny, raz dva, raz dva do vrchu, až
pihovatý Vincek pověděl: „Tak, pane doktore, už jsme jako tady.“</p>

<p class="mlptext">„Služebník, pane Magiáš,“ řekl hronovský doktor, „tak kdepak nás
co bolí?“</p>

<p class="mlptext">Kouzelník Magiáš místo odpovědi jenom zachrčel, zasípal a zafuněl
a ukazoval si na krk, tam že to vězí.</p>

<p class="mlptext">„Aha, krček bolí,“ řekl hronovský doktor. „No, podíváme se na
to bebíčko. Otevřte pěkně pusu, pane Magiáš, a řekněte ááá.“</p>

<p class="mlptext">Kouzelník Magiáš si rozhrnul černé fousy a otevřel dokořán
ústa, ale ááá říci nemohl, protože z něho nešel žádný hlas.</p>

<p class="mlptext">„No tak ááá,“ pobízel ho doktor. „Copak to nejde?“</p>

<p class="mlptext">Magiáš vrtěl hlavou, že to jako nejde.</p>

<p class="mlptext">„A jejej,“ řekl doktor, který byl filuta, liška podšitá, lišák
drbaný, kostelník pálený, kos vykutálený a šibal mazaný, neboť měl za ušima i za
lubem, „jejej, pane Magiáš, to je s vámi tuze zlé, když nemůžete udělat ááá.
Nevím, nevím,“ povídal a začal Magiáše prohlížet a proklepávat, tep mu zkoušel,
na jazyk se mu díval, pod oční víčka mu nakukoval, do uší a do nosu mu zrcátkem
svítil a přitom bručel latinská slova. A když byl hotov s tím celým vyšetřením,
začal se tvářit náramně povážlivě a řekl: „Pane Magiáš, to je vážná věc, tady
nic nepomůže nežli bezodkladná a nejrychlejší operace. Ale tu já nemůžu a nesmím
dělat sám, na to bych musel mít asistenci. Chcete-li operaci podstoupit, tak
nic naplat, musíte poslat pro mé kolegy doktory do Úpice, do Kostelce a na
Hořičky, a až tu budou, uspořádám s nimi doktorskou poradu neboli konzilium, a teprve
po nejzralejší úvaze bychom podnikli žádoucí lékařský zákrok čili operaci
operandi. Rozmyslete si to, pane Magiáš, a přijímáte-li můj návrh, pošlete
rychlého posla pro mé vysoce vážené a učené pány kolegy.“</p>

<p class="mlptext">Co měl Magiáš dělat? Kývnul na pihovatého Vincka a Vincek
třikrát zadupal, aby se mu dobře běželo, a už pelášil dolů z Hejšoviny. Tož do
Hořiček. A do Úpice. A do Kostelce. Nechme ho zatím běžet.</p>

</div>
</body>
</html>