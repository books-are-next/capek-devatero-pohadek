<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">A tak ten pan Kolbaba už prochodil rok a den, ale nemohl to
psaní doručit té pravé slečně Mařence. Poznal moc věcí: viděl vesnice i města,
pole i lesy, východ i západ slunka, návrat skřivánků a příchod jara, setbu i žně,
hříbky v lese a zrající švestky, viděl v Žatci chmel a na Mělníce vinice a v Třeboni
kapry a v Pardubicích perník, ale když už mu to marné hledání trvalo rok a den,
sedl si sklíčen u cesty a řekl si: „Tak to už je marné, to už snad tu slečnu
Mařenku ani nenajdu.“</p>

<p class="mlptext">Bylo mu skoro do breče lítostí. Litoval slečnu Mařenku, že
nedostala psaní od mládence, který ji měl raději než sebe sama; litoval šoféra
Frantíka, že to jeho psaní nemůže doručit; a litoval i sebe sama, že si s tím
dal takovou práci a tolik se nachodil v dešti a horku a psotě a nepohodě a že
to bylo nadarmo.</p>

<p class="mlptext">A jak tak seděl u cesty a litoval, viděl, že po té cestě jede
nějaké auto. Jelo pomaličku, tak asi šest kilometrů za hodinu a pan Kolbaba si
řekl: No, to musí být nějaká starožitná kára, že si to šine tak pomalu. Ale
když to auto přijelo blíž, viděl, že to je, kristova noho, krásná osmiválcová
bugatka a že za volánem sedí smutný, černě oděný šofér a ve voze smutný, černě
oděný pán.</p>

<p class="mlptext">A když ten smutný pán uviděl u cesty zarmouceného pana
Kolbabu, kázal zastavit a řekl: „Pote, pošťáku, já vás kousek cesty svezu.“</p>

<p class="mlptext">Pan Kolbaba byl rád, protože ho po tak dlouhém putování už
bolely nohy, sedl si u toho smutného černého pána a vůz se dal pomalu a smutně
v pohyb.</p>

<p class="mlptext">Když tak ujeli asi tři kilometry, ozval se pan Kolbaba: „Že
jsem tak smělý, pane, ale vy asi jedete na pohřeb, že?“</p>

<p class="mlptext">„Nejedeme,“ řekl dutým hlasem ten smutný pán. „Proč myslíte,
že jedeme na pohřeb?“</p>

<p class="mlptext">„No,“ řekl pan Kolbaba, „protože vy, pane, ráčíte být tak
smutný.“</p>

<p class="mlptext">„Já jsem tak smutný,“ povídal hrobovým hlasem ten pán, „protože
to mé auto tak pomalu a smutně jede.“</p>

<p class="mlptext">„No jo,“ řekl pan Kolbaba, „však pročpak vám taková krásná
bugatka tak pomalu a smutně jede?“</p>

<p class="mlptext">„Protože ji řídí smutný šofér,“ pravil truchlivě černý pán.</p>

<p class="mlptext">„Aha,“ děl pan Kolbaba. „Račte dovolit, vašnosti, proč vlastně
je ten pan šofér tak smutný?“</p>

<p class="mlptext">„Protože nedostal odpověď na psaníčko, které dal na poštu před
rokem a dnem,“ odpověděl černý pán. „Víte, on psal své znejmilejší, ale ona mu
neodepsala; tak on si myslí, že ho už nemá ráda.“</p>

<p class="mlptext">Když to pan Kolbaba uslyšel, vyhrkl: „Že jsem tak smělý,
nejmenuje se váš pan šofér Frantík?“</p>

<p class="mlptext">„Jmenuje se pan František Svoboda,“ odpověděl smutný pán.</p>

<p class="mlptext">„A ta slečna se jmenuje Mařenka, že?“ ptal se dále pan
Kolbaba.</p>

<p class="mlptext">Tu se ozval smutný šofér a řekl s žalostným vzdechem: „Slečna
Marie Nováková se jmenuje ta nevěrnice, co zapomněla na mou lásku.“</p>

<p class="mlpobrazky1"></p>
</div>
</body>
</html>