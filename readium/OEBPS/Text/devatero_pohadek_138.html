<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">‚Inu, slečno,‘ řekl jsem, ‚to asi bude fraktura čili
zlomenina. To se dá do pořádku. Tak vy jste jedna z těch rusalek, co tady v údolí
tancují? Vida, vida! A když se mezi vás dostane mládenec ze Žernova nebo ze
Slatiny, vy ho utancujete k smrti, že? Hm hm. Víte, holčičko, že to je
neplecha? Tentokrát se vám to vaše rejdění špatně vyplatilo, co? To máte z těch
vašich tancovaček!‘</p>

<p class="mlptext">‚Ach doktore,‘ zaúpělo to světloučké na palouku, ‚kdybyste
věděl, jak mne ta nožička bolí!‘</p>

<p class="mlptext">‚To se ví, že bolí,‘ povídám. ‚Fraktura musí bolet.‘ A klekl
jsem vedle té rusalky, abych jí ošetřil zlomeninu.</p>

<p class="mlptext">Páni kolegové, já už napravil sta a sta zlomenin, ale s rusalkami
je těžká práce. Ono to má tělo jen z paprsků, a kosti to má z takzvaných
tvrdých paprsků – do ruky se to vzít nedá, řídké je to jako vánek, jako světlo,
jako mha, a teď to nějak narovnejte, utáhněte a fáčujte! Říkám vám, byla to
páračka safraportská. Zkusil jsem ovázat ji pavučinou, ale rusalka kvílí: ‚Au!
To řeže jako provazy!‘ Chtěl jsem jí upevnit tu zlomenou nožičku plátkem
jabloňového květu a ona se rozpláče, ‚ach, vždyť to tlačí jako kámen!‘</p>

<p class="mlptext">Ja, co dělat? Tak jsem nakonec sloupnul jenom ten lesk, ten
kovový třpyt, co je na křídlech vážky čili libely, a udělal z něho dvě
destičky; paprsek měsíční jsem v krůpěji rosy rozdělil v sedm duhových barev a tím
nejtenčím modrým paprskem jsem přivázal ty desky k zlomené nožičce rusalčině.
Byla to taková dřina, že jsem se až zapotil, – zdálo se mně, že ten měsíční
úplněk praží jako srpnové slunce; a když jsem byl hotov, sedl jsem si vedle té
rusalky a povídám:</p>

<p class="mlptext">‚Tak, slečno, teď klid, a tou nožičkou nesmíte hýbat, dokud
vám nesroste. Ale poslyšte, miláčku, já se vám a vašim slečnám sestrám divím,
že jste ještě tady. Vždyť přece všechny víly a rusalky, co jich kde bylo, už
dávno a dávno si našly lepší místo –‘</p>

<p class="mlptext">‚Kde?‘ vydechla rusalka.</p>

<p class="mlptext">‚No, v Americe. V Hollywoodu,‘ řekl jsem. ‚Tam, co se dělají
ty filmy, víte? Hrají a tancují pro film, a za to dostanou peněz jako plev, a celý
svět se na ně dívá – inu, je to náramná sláva, slečno. Všechny rusalky a víly
se už dávno daly k filmu, a všichni vílové a rusálové taky, jakbysmet. Kdybyste
viděla ty toalety a šperky těch víl – kdepak, ty by na sebe nevzaly takovou
jednoduchou řízu, jako máte vy!‘</p>

<p class="mlptext">‚Oho,‘ bránila se rusalka. ‚Tyhle šatičky jsou tkané ze světla
svatojánských mušek!‘</p>

<p class="mlptext">‚No právě,‘ řekl jsem. ‚To už se teď nenosí a střih je teď
docela jiný.‘</p>

<p class="mlptext">‚S vlečkou?‘ ptala se rusalka dychtivě.</p>

<p class="mlptext">‚To vám ani nepovím,‘ jářku, ‚já se v tom nevyznám. Měly byste
se tam aspoň podívat, do toho Hollywoodu. Jede se tam přes Hamburk nebo přes
Havre. Ale abych už šel, za chvíli bude svítat; pokud vím, vy rusalky se smíte
vyskytovat jenom za tmy, že? Tak sbohem, slečno, a s tím filmem si to ještě
rozmyslete.‘</p>

<p class="mlptext">Víckrát jsem tu rusalku neviděl; asi se jí ta zlomená bércová
kostička dobře zahojila. A co byste tomu řekli: od té doby se rusalky a víly
přestaly v Ratibořickém údolí vyskytovat. To teda už tak bude, že odjely do
Hollywoodu a daly se k filmu. Však si toho v kině dobře všimněte: ono to
vypadá, jako by se na tom plátně pohybovaly slečny a páni, ale přitom to nemá
žádné tělo, máknout se na to nedá, je to udělané jenom z paprsků; z toho je
vidět, že to jsou nic než rusalky. A proto se musí v kině zhasit světlo a udělat
tma, protože se víly a ta ostatní strašidlová havěť bojí světla a ožívá jenom
potmě.</p>

<p class="mlptext">Z toho je taky vidět, že se ani strašidla, ani jiné pohádkové
úkazy už nepasují do dnešního světa, ledaže si najdou jiné a rozumnější
povolání. Příležitosti k tomu mají habaděj.“</p>

<p class="mlphvezdicky">* * *</p>

<p class="mlptextbez1radku">Propána, děti, vždyť my jsme při tom povídání málem
zapomněli na kouzelníka Magiáše! No bodejť, nemohl si ani klápnout, ani
špitnout, protože až do této chvíle mu vězí v krku švestka; může se jen
strachem potit, koulet očima a myslet si, kýž by už mu ti čtyři doktoři
pomohli!</p>

<p class="mlptext">„Tak, pane Magiáš,“ řekl konečně doktor z Kostelce, „teď teda
přikročíme k operaci. Ale nejdřív si musíme umýt ruce, protože při chirurgii
hlavní věc je čistota.“</p>

<p class="mlptext">I začali si čtyři doktoři mýt ruce: nejdřív v teplé vodě,
potom v čistém lihu, potom v benzínu, potom v karbolce; pak si oblékli čisté
bílé pláště – prokristáčka, děti, teď se začne operace! Kdo se na to nevydrží
dívat, ať raději zavře oči.</p>

<p class="mlptext">„Vincku,“ kázal doktor z Hořiček, „drž pacientovi ruce, aby se
ani nehnul.“</p>

<p class="mlptext">„Jste připraven, pane Magiáš?“ ptal se vážně doktor z Úpice.</p>

<p class="mlptext">Magiáš jenom kývnul; ale přitom měl strachem tak malou
dušičku, co by se mu za nehet vešla.</p>

<p class="mlptext">„Tak teď!“ zvolal hronovský doktor.</p>

<p class="mlptext">V tu chvíli se doktor z Kostelce rozpřáhl a dal kouzelníku
Magiášovi do zad takovou herdu neboli bouchanec, –</p>

<p class="mlptext">– že to zadunělo, jako když hřmí, a lidé až v Náchodě,
Starkoči, ba i ve Smiřicích se ohlíželi, jestli snad se nevalí bouřka;</p>

<p class="mlptext">– že se země zatřásla, až se ve Svatoňovicích sesula jedna
štola v opuštěném dole a v Náchodě se zachvěla kostelní věž;</p>

<p class="mlptext">– že v celém kraji až po Trutnov a Polici a snad i ještě dál
se vyplašili všichni holubi, všichni psi lekem zalezli do boudy a všechny kočky
skočily z pecí;</p>

<p class="mlptext">– a že ta švestka vylítla Magiášovi z krku s takovou ohromnou
silou a rychlostí, že letěla až za Pardubice a teprve u Přelouče dopadla na
zem, přičemž zabila na poli pár volů a zaryla se na tři sáhy, dva lokte,
půldruhé stopy, sedm palců, čtyři pídě a čtvrt čárky do půdy.</p>

<p class="mlptext">Tedy nejdřív vylítla z Magiášova krku ta švestka, a hned za ní
vyletěla slova: „–šiko nemotorná!“ To byla totiž ta půlka, co zůstala Magiášovi
v krku, když chtěl říci pihovatému Vinckovi: „Ty nešiko nemotorná!“ Jenže ta
slova už neletěla tak daleko, dopadla na zem hned za Josefovem a přerazila
přitom starou hrušeň.</p>

<p class="mlptext">Potom si Magiáš urovnal fousy a řekl: „Děkuju uctivě.“</p>

<p class="mlptext">„Rádo se stalo,“ odpověděli čtyři doktoři. „Operace se
zdařila.“</p>

<p class="mlptext">„Jenže,“ řekl hned nato úpický doktor, „abyste se z té choroby
načisto uzdravil, musíte se ještě pár set let zotavovat, pane Magiáš. Já vám
naléhavě doporučuju změnu vzduchu a klimatu, tak jako havlovickému hastrmanovi.“</p>

<p class="mlptext">„Souhlasím s panem kolegou,“ prohlásil hronovský doktor. „Vy
potřebujete pro své zdraví hodně slunce a vzduchu tak jako princezna
solimánská. Z toho důvodu bych vám vřele radil pobyt na poušti Sahaře.“</p>

<p class="mlptext">„Co mne se týče,“ dodával kostelecký doktor, „jsem téhož
názoru. Poušť Sahara bude pro vás, pane Magiáš, mimořádně zdravá už proto, že
tam nerostou žádné švestky, které by mohly vážně ohrozit vaše zdraví.“</p>

<p class="mlptext">„Připojuji se k svým váženým kolegům,“ doložil doktor z Hořiček.
„A když už jste čaroděj, pane Magiáš, můžete aspoň na té poušti bádat a přemýšlet,
jak tam vyčarovat vláhu a úrodu, aby tam mohli žít a pracovat lidé. To by teda
byla moc krásná pohádka.“</p>

<p class="mlptext">Co měl kouzelník Magiáš dělat? Poděkoval pěkně čtyřem
doktorům, spakoval svá kouzla a odstěhoval se z Hejšoviny na poušť Saharu. Od
té doby už není u nás žádný čarodějník ani černokněžník, a to je dobře; ale
kouzelník Magiáš je živ dosud a přemýšlí, jak vyčarovat na poušti pole a lesy a
města a vsi, – snad vy, děti, se toho dočkáte.</p>

<p class="mlpdopispodpisi">Lidové noviny 15. 11. 1931</p>

</div>
</body>
</html>