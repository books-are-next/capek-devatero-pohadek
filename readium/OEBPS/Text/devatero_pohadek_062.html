<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">Pan převor nato dvanáctkrát šňupl a dvanáctkrát se zamyslil, a
pak řekl: „Milý synu, to ti chválím, že jsi zdvořilý a vlídný k lidem; ale
loupežníkem zůstat nemůžeš, jednak proto, že je to smrtelný hřích, a jednak
proto, že to neumíš. Ale abys vyhověl přísaze, kterou jsi dal svému pantátovi,
budeš přepadat lidi dál, ale v ouplné počestnosti. Najmeš si mejto, budeš číhat
u silnice, a když tamtudy někdo pojede, vystoupíš na něj a budeš na něm žádat
dva krejcary mejta. No, a je to. A při té živnosti můžeš být zdvořilý, jak jen
umíš a sobě žádáš.“</p>

<p class="mlptext">Pak napsal pan převor psaní panu okresnímu hejtmanovi do
Trutnova, kde se přimlouval za mladého Lotranda, aby mu pan hejtman ráčil
svěřiti nějaké to mejto. A s tím psaním se pustil Lotrando k hejtmanství do
Trutnova, a opravdicky dostal mejto na silnici v Zálesí. Tak se stal zdvořilý
loupežník mejtným na silnici a přepadal vozy a kočáry, aby ve vší počestnosti
vybíral dva krejcary mejta.</p>

<p class="mlptext">O hromadu let později jel broumovský pan převor bryčkou do
Úpice na návštěvu k panu faráři. Už předem se těšil, že u mejta v Zálesí uvidí
zdvořilého Lotranda a poptá se ho, jak se mu vede. A opravdu u mejta přistoupí
ke kočáru fousatý člověk – byl to sám Lotrando – a něco bruče natáhnul ruku.</p>

<p class="mlptext">Pan převor sáhl do kapsy, ale protože byl trochu tlustý, musel
si jednou rukou nadzvednout břicho, aby se druhou rukou dostal do kalhot; a tak
to chvilinku trvalo, než vytáh peníze.</p>

<p class="mlptext">A tu ten Lotrando spustil hrubým hlasem: „No tak, bude to?
Jakpak dlouho má člověk čekat, než dostane ty dva nový?“</p>

<p class="mlptext">Pan převor se hrabal v měšečku a povídá: „Ale já nemám
krejcary; prosím vás, človíčku, proměňte mně za šesták.“</p>

<p class="mlptext">„A hrom do vás,“ rozkřikl se Lotrando, „když nemáte krejcary,
tak co vás sem čerti nosí? Buďto sem dáte dva krejcary, nebo táhněte nazpátek.“</p>

<p class="mlptext">„Lotrando, Lotrando,“ řekl pan převor lítostivě, „nepoznáváš
mne? Kde jsi nechal svou zdvořilost?“</p>

<p class="mlptext">Lotrando se zarazil, neboť teď teprve poznal pana převora. I zabručel
něco moc šeredného, ale přemohl se a řekl: „Velebnosti, nedivte se, že už
nejsem zdvořilý. Viděl kdy někdo mejtného, mostného, výběrčího nebo kasíra,
který by nebyl krobián?“</p>

<p class="mlptext">„To je pravda,“ řekl pan převor. „To ještě nikdo nikdy
neviděl.“</p>

<p class="mlptext">„Tak vidíte,“ zabručel Lotrando. „A teď už si jeďte ke všem
čertům.“</p>

<p class="mlptext">To je konec pohádky o zdvořilém loupežníkovi; snad už umřel,
ale jeho potomky potkáte na mnoha a mnoha místech a poznáte je po tom, že vám s
největší ochotou vynadají, i když nemají proč. A to by nemělo být.</p>

<p class="mlpdopispodpisi">Lidové noviny 24. 12. 1921</p>

</div>
</body>
</html>