<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="mlptext">‚Slyšel, to jsem slyšel,‘ brblal starý vodník. ‚Ale tady žádné
nejsou.‘</p>

<p class="mlptext">‚Tady ne,‘ povídám, ‚ale jsou v Teplicích a v Píšťanech a ledaskde
jinde, jenže jsou hluboko pod zemí. A ty horké prameny, abyste věděl, jsou
stvořeny právě pro staré a revmatické vodníky. Vy se jednoduše v takovém horkém
zřídle usadíte jakožto hastrman horkovodní a budete si přitom kurýrovat revma.‘</p>

<p class="mlptext">‚Hm hm,‘ rozpakoval se dědek, ‚a co vlastně takový horkovodní
hastrman má na práci?‘</p>

<p class="mlptext">‚Moc ne,‘ jářku, ‚jen musí pořád z nitra země táhnout tu
horkou vodu nahoru, aby nevychladla. A přebytek té teplé vody pouští na povrch
země. To je všecko.‘</p>

<p class="mlptext">‚To by šlo,‘ bručel havlovický vodník. ‚Tak to já se po
nějakém takovém horkém prameni poohlídnu. Mockrát děkuju, pane dochtor.‘ A belhal
se z ordinace – jen loužička na podlaze po něm zbyla.</p>

<p class="mlptext">A vidíte, pane kolego, havlovický hastrman měl ten rozum a poslechl;
usadil se na Slovensku v horkém zřídle a vytahuje z hlubin země tolik vroucí
vody, že na tom místě je teď věčný teplý pramínek. A v tom horkém zdroji se
koupají lidé a taky jim to dělá dobře na revma; z celého světa se tam jezdí
kurýrovat. Vemte si z toho příklad, pane Magiáš, a poslechněte ve všem, co vám
my doktoři poradíme.“</p>

</div>
</body>
</html>