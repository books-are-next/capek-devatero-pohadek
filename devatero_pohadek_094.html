<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title></title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="92">
    <link rel="prev" href="./devatero_pohadek_093.html">
    <link rel="next" href="./devatero_pohadek_095.html">
    <link rel="self" href="devatero_pohadek_094.html">
    <meta name="identifier" content="capek-devatero-pohadek-64472f0">
    <meta name="role" content="chapter">
  </head>
  <body data-nb-words="936" data-nb-chars="5355" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./devatero_pohadek_093.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="0" data-nb-chars="0"></h1>
        <p class="chunk" data-nb-ref-number="2" id="chunk2" data-nb-words="19" data-nb-chars="121"><span class="idea" data-nb-ref-number="1" id="idea1" data-nb-words="19" data-nb-chars="121">‚Kryndapána,‘ řekl kolega Pour, ‚co s&nbsp;tím tady budeme dělat? To&nbsp;abych zatelefonoval pro antouška, aby to&nbsp;zvíře odklidil?‘</span></p>
        <p class="chunk" data-nb-ref-number="3" id="chunk3" data-nb-words="25" data-nb-chars="142"><span class="idea" data-nb-ref-number="2" id="idea2" data-nb-words="25" data-nb-chars="142">‚Víš, Poure,‘ povídám mu&nbsp;já, ‚taková saň je&nbsp;dost vzácné zvíře; já&nbsp;myslím, že&nbsp;bychom měli dát do&nbsp;novin inzerát, aby se&nbsp;její majitel přihlásil.‘</span></p>
        <p class="chunk" data-nb-ref-number="4" id="chunk4" data-nb-words="22" data-nb-chars="139"><span class="idea" data-nb-ref-number="3" id="idea3" data-nb-words="22" data-nb-chars="139">‚No dobrá,‘ řekl Pour, ‚ale čím ji&nbsp;zatím budeme krmit? Zkusím to&nbsp;s&nbsp;mlíkem a&nbsp;nadrobenou houstičkou; každému mláděti je&nbsp;mlíčko nejzdravější.‘</span></p>
        <p class="chunk" data-nb-ref-number="5" id="chunk5" data-nb-words="81" data-nb-chars="441"><span class="idea" data-nb-ref-number="4" id="idea4" data-nb-words="81" data-nb-chars="441">Tak jí&nbsp;nadrobil sedm žemlí do&nbsp;sedmi litrů mléka; a&nbsp;to&nbsp;jste měli vidět, jak se&nbsp;to&nbsp;dráče do&nbsp;toho hladově pustilo; jedna hlava odstrkovala u&nbsp;misky druhou a&nbsp;všecky ty&nbsp;hlavy na&nbsp;sebe vrčely a&nbsp;chlemtaly mlíčko, až&nbsp;pobryndaly celou kancelář; potom se&nbsp;jedna hlava po&nbsp;druhé olízla a&nbsp;uložila se&nbsp;k&nbsp;spánku. Pak kolega Pour zamkl tu&nbsp;saň ve&nbsp;své kanceláři, kde byly uloženy všechny ztracené a&nbsp;nalezené věci z&nbsp;celé Prahy, a&nbsp;dal do&nbsp;všech novin tenhle inzerát:</span></p>
        <blockquote class="chunk" data-nb-ref-number="6" id="chunk6" data-nb-words="3" data-nb-chars="12"><span class="idea" data-nb-ref-number="5" id="idea5" data-nb-words="2" data-nb-chars="12"><p><em>Štěně dračí</em>,</p></span>
          <span class="idea" data-nb-ref-number="6" id="idea6" data-nb-words="1" data-nb-chars="0"></span>
        </blockquote>
        <blockquote class="chunk" data-nb-ref-number="7" id="chunk7" data-nb-words="29" data-nb-chars="181"><span class="idea" data-nb-ref-number="7" id="idea7" data-nb-words="28" data-nb-chars="181"><p>čerstvě vylíhlé z&nbsp;vejce, bylo nalezeno ve&nbsp;Vojtěšské ulici. Totéž je&nbsp;sedmihlavé, žluté a&nbsp;černě žíhané. Jeho majitel ať&nbsp;se&nbsp;přihlásí na&nbsp;policejním ředitelství, oddělení ztrát a&nbsp;nálezů.</p></span>
          <span class="idea" data-nb-ref-number="8" id="idea8" data-nb-words="1" data-nb-chars="0"></span>
        </blockquote>
        <p class="chunk" data-nb-ref-number="8" id="chunk8" data-nb-words="120" data-nb-chars="760"><span class="idea" data-nb-ref-number="9" id="idea9" data-nb-words="120" data-nb-chars="760">Když ráno kolega Pour přišel do&nbsp;své kanceláře, neřekl nic víc nežli: ‚Safra zatrápeně zatrachtile propánakrále kristovanoho panenanebi saknaryby rányboží uvšechvšudy učerchmana ustahromů propětran kakraholte a&nbsp;namouduchu, abych neklel!‘ Ona vám ta&nbsp;saň přes noc sežrala všechny věci, které kdo v&nbsp;Praze ztratil nebo našel, tedy prsteny a&nbsp;hodinky, peněženky, taštičky a&nbsp;notesy, míče a&nbsp;tužky, penály a&nbsp;držátka a&nbsp;školní knihy a&nbsp;kuličky k&nbsp;hraní a&nbsp;knoflíky a&nbsp;rysovadla a&nbsp;rukavice a&nbsp;ještě k&nbsp;tomu všechna úřední lejstra, akta, protokoly a&nbsp;listiny, zkrátka všechno, co&nbsp;v&nbsp;Pourově kanceláři bylo, dokonce i&nbsp;Pourovu fajfku, lopatku na&nbsp;uhlí a&nbsp;pravítko, kterým Pour linýroval lejstra; ta&nbsp;saň toho snědla tolik, že&nbsp;byla už&nbsp;jednou tak velká a&nbsp;některým jejím hlavám bylo špatně.</span></p>
        <p class="chunk" data-nb-ref-number="9" id="chunk9" data-nb-words="126" data-nb-chars="778"><span class="idea" data-nb-ref-number="10" id="idea10" data-nb-words="126" data-nb-chars="778">‚Teda tohle nepůjde,‘ povídal kolega Pour, ‚já si&nbsp;to&nbsp;zvíře tady nechat nemůžu.‘ A&nbsp;zatelefonoval Spolku pro ochranu zvířat, aby svrchupsaný vážený Spolek tomu dračímu mláděti poskytl útulek, jako to&nbsp;dělává pro zaběhlé pejsky a&nbsp;kočičky. ‚Pročpak ne,‘ řekl Spolek a&nbsp;vzal to&nbsp;dráče do&nbsp;svého útulku. ‚Ale to&nbsp;bych rád věděl,‘ řekl potom ten Spolek, ‚čím se&nbsp;vlastně taková saň živí. V&nbsp;přírodopise o&nbsp;tom nic není.‘ Tak to&nbsp;zkusili a&nbsp;krmili toho draka mlíčkem, párky, salámem, vajíčky, mrkví, kašičkou, čokoládou, husí krví, hrachem, senem, polívkou, zrním, extravuřtem, rajčaty, rýží, houskami, cukrem, bramborem a&nbsp;křížalami; to&nbsp;dráče to&nbsp;sluplo všechno a&nbsp;ještě jim sežralo knihy, noviny, obrazy, kliky na&nbsp;dveřích a&nbsp;vůbec všechno, co&nbsp;tam měli; a&nbsp;rostlo tak, že&nbsp;už&nbsp;bylo větší než bernardýn.</span></p>
        <p class="chunk" data-nb-ref-number="10" id="chunk10" data-nb-words="16" data-nb-chars="99"><span class="idea" data-nb-ref-number="11" id="idea11" data-nb-words="16" data-nb-chars="99">Ale zatím došel na&nbsp;ten Spolek telegram až&nbsp;z&nbsp;Bukurešti, ve&nbsp;kterém bylo psáno černokněžnickým písmem:</span></p>
        <blockquote class="chunk" data-nb-ref-number="11" id="chunk11" data-nb-words="19" data-nb-chars="112"><span class="idea" data-nb-ref-number="12" id="idea12" data-nb-words="18" data-nb-chars="112"><p>TO&nbsp;DRAČÍ ŠTĚNĚ JE&nbsp;ZAKLETÝ ČLOVĚK. BLIŽŠÍ ÚSTNĚ. PŘIJEDU BĚHEM TŘÍ SET LET NA&nbsp;WILSONOVO NÁDRAŽÍ. KOUZELNÍK BOSKO.</p></span>
          <span class="idea" data-nb-ref-number="13" id="idea13" data-nb-words="1" data-nb-chars="0"></span>
        </blockquote>
        <p class="chunk" data-nb-ref-number="12" id="chunk12" data-nb-words="214" data-nb-chars="1151"><span class="idea" data-nb-ref-number="14" id="idea14" data-nb-words="214" data-nb-chars="1151">Tu&nbsp;se&nbsp;ten Spolek pro ochranu zvířat podrbal za&nbsp;ušima a&nbsp;řekl: ‚Ouha, když ta&nbsp;saň je&nbsp;zakletý člověk, tedy je&nbsp;to&nbsp;lidská osoba, a&nbsp;my&nbsp;ji&nbsp;nemůžeme chovat v&nbsp;ochraně zvířat. To&nbsp;ji&nbsp;musíme poslat do&nbsp;nalezince nebo do&nbsp;sirotčince.‘ Ale ty&nbsp;nalezince a&nbsp;sirotčince zase řekly: ‚Ouha, když je&nbsp;ten člověk zaklet do&nbsp;zvířete, tak už&nbsp;to&nbsp;není člověk, ale zvíře, protože je&nbsp;zaklet do&nbsp;zvířete. Ergo zakletý člověk nepatří do&nbsp;referátu nám, ale ochraně zvířat.‘ A&nbsp;protože se&nbsp;nemohli dohodnout o&nbsp;tom, je-li člověk zakletý do&nbsp;zvířete víc člověk, nebo víc zvíře, nechtěli tu&nbsp;saň chovat ti&nbsp;jedni, ani ti&nbsp;druzí a&nbsp;chudák saň nevěděla, čí&nbsp;vlastně je; to&nbsp;ji&nbsp;tak mrzelo, že&nbsp;přestala žrát, hlavně její třetí, pátá a&nbsp;sedmá hlava. On&nbsp;byl v&nbsp;tom Spolku jeden malý a&nbsp;tenký človíček, nepatrný a&nbsp;skromný jako prázdný lusk, jmenoval se&nbsp;nějak od&nbsp;N: Nováček nebo Nerad nebo Nohejl – nebo ne, pan Trutina se&nbsp;jmenoval; a&nbsp;když ten pan Trutina viděl, jak té&nbsp;sani zármutkem vadne jedna hlava po&nbsp;druhé, řekl tomu Spolku: ‚Pánové, ať&nbsp;už&nbsp;je&nbsp;to&nbsp;člověk, nebo zvíře, já&nbsp;bych si&nbsp;tu&nbsp;saň vzal domů a&nbsp;staral bych se&nbsp;o&nbsp;ni&nbsp;jaksepatří.‘ Tu&nbsp;všichni řekli: ‚No tak sláva,‘ a&nbsp;pan Trutina si&nbsp;tu&nbsp;saň odvedl k&nbsp;sobě domů.</span></p>
        <p class="chunk" data-nb-ref-number="13" id="chunk13" data-nb-words="262" data-nb-chars="1419"><span class="idea" data-nb-ref-number="15" id="idea15" data-nb-words="262" data-nb-chars="1419">To&nbsp;teda se&nbsp;musí říct, staral se&nbsp;o&nbsp;ni, jak náleží: krmil ji&nbsp;a&nbsp;česal ji&nbsp;a&nbsp;hladil ji&nbsp;– on&nbsp;ten pan Trutina měl moc rád zvířata; a&nbsp;každý večer, když přišel z&nbsp;práce domů, ji&nbsp;vyváděl na&nbsp;procházku, aby se&nbsp;trochu vyběhala; a&nbsp;ona skákala za&nbsp;ním jako pejsek a&nbsp;vrtěla ocasem a&nbsp;slyšela na&nbsp;jméno Amina. Jednou večer je&nbsp;potkal pan pohodný a&nbsp;povídá: ‚Halt, pane Trutina, co&nbsp;to&nbsp;mají za&nbsp;zvíře? Je-li to&nbsp;nějaký dravec nebo šelma čili zvíře divoké, tak je&nbsp;nesmíte vodit po&nbsp;ulicích; ale je-li to&nbsp;pejsek, tak mu&nbsp;musíte koupit psí známku a&nbsp;pověsit mu&nbsp;ji&nbsp;na&nbsp;krk.‘ ‚To je&nbsp;takový vzácný druh pejska,‘ řekl pan Trutina, ‚takzvaný pinč drakatý neboli chrt saňový čili pes sedmihlavý, viď, Amino? Bez starosti, pane drnomistr, já&nbsp;jí&nbsp;tu&nbsp;psí známku koupím.‘ A&nbsp;koupil jí&nbsp;psí známku, třebaže chudák musil za&nbsp;ni&nbsp;dát poslední kačku, co&nbsp;měl. A&nbsp;zas je&nbsp;potkal pan pohodný a&nbsp;řekl: ‚Pane Trutina, takhle to&nbsp;nepůjde; když ten váš pejsek má&nbsp;sedm hlav, musí mít psí známku na&nbsp;každém krku, protože je&nbsp;předpis, že&nbsp;každý pes má&nbsp;mít na&nbsp;krku psí známku.‘ ‚Ale, pane drnomistr,‘ bránil se&nbsp;pan Trutina, ‚vždyť Amina má&nbsp;na&nbsp;prostředním krku psí známku!‘ ‚To je&nbsp;jedna,‘ řekl pan pohodný, ‚ale ostatních šest hlav běhá beze známky na&nbsp;krku a&nbsp;to&nbsp;já&nbsp;nemůžu trpět. Já&nbsp;vám to&nbsp;vaše psisko musím zabavit.‘ ‚Prosím vás, pane drnomistr,‘ řekl pan Trutina, ‚počkejte s&nbsp;tím ještě tři dny, já&nbsp;Amině ty&nbsp;známky koupím.‘ A&nbsp;šel domů celý nešťastný, protože už&nbsp;neměl na&nbsp;penězích ani šesták.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./devatero_pohadek_095.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>