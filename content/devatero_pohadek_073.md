---
title: ''
---

„Ty,“ ozvala se najednou, „nepraštíš mne kamenem?“

„Nepraštím,“ řekl František, a teprve teď se podivil, že vrána mluví. „Jak to přijde, že umíš mluvit?“

„To toho je,“ řekla vrána. „My bílé vrány umíme všechny mluvit. Černé vrány jen krákorají, ale já umím říci, nač si vzpomeneš.“

„Jdi pryč,“ podivil se tulák František. „Tak řekni třeba krám.“

„Krám,“ řekla vrána.

„Řekni tedy křáp,“ žádal František.

„Křáp,“ opakovala vrána. „Tak vidíš, že umím mluvit. My bílé vrány nejsme jen tak ledaskdo. Obyčejná vrána umí počítat jen do pěti, ale bílá vrána umí počítat do sedmi. Podívej se: jedna, dvě, tři, čtyři, pět, šest, sedm. A do kolika umíš ty počítat?“

„No, aspoň do desíti,“ řekl František.

„Ale jdi! Ukaž?“

„No tak třeba: devatero řemesel, desátá nouze.“

„Helejme,“ zvolala bílá vrána, „ty jsi moc chytrý pták. My bílé vrány jsme totiž nejlepší ptáci. Viděls, že lidé mají v kostelích malovány veliké ptáky s bílými husími křídly a lidskými zobáky?“

„Aha,“ řekl František, „ty myslíš anděly.“

„Ano,“ pravila vrána. „Víš, to jsou vlastně bílé vrány; jenže málokdo kdy viděl bílou vránu. Nás je, panečku, moc málo.“

„Abych ti řekl pravdu,“ řekl František, „já jsem taky bílá vrána.“

„No,“ pravila bílá vrána pochybovačně, „moc bílý nejsi. A kdo ti řekl, že jsi bílá vrána?“

„Včera mně to řekl pan rada Šulc od soudu, a jeden cizí pán, a pan strážník Boura.“

„Koukejme,“ divila se bílá vrána. „Co ty jsi vlastně zač?“

„Já jsem jenom Král František,“ řekl tulák ostýchavě.

„Král? Ty jsi král?“ vykřikla vrána. „Ty hrdloužeš, viď? Žádný král není přece tak otrhaný.“

„No víš,“ řekl tulák, „já jsem právě otrhaný Král.“

„A v které zemi jsi králem?“ ptala se vrána.

„Inu, všude. Já jsem Král tady, a když jsem ve Skalici, tak jsem taky Král, a v Trutnově taky –“

„A v Anglicku?“

„V Anglicku bych byl taky Král.“

„Ale ve Francii ne.“

„Ve Francii taky. Všude jsem Král František.“

„To není možné,“ pravila vrána. „Řekni namouduši.“

„Namouduši,“ zaklínal se František.

„Řekni pámbuví,“ žádala bílá vrána.

„Pámbuví,“ řekl František. „Ať se na místě propadnu, není-li to pravda. Ať mně jazyk upadne.“

„To stačí,“ skočila mu do řeči vrána. „A mezi bílými vránami by sis taky troufal být králem?“
