<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title></title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="78">
    <link rel="prev" href="./devatero_pohadek_079.html">
    <link rel="next" href="./devatero_pohadek_081.html">
    <link rel="self" href="devatero_pohadek_080.html">
    <meta name="identifier" content="capek-devatero-pohadek-98cbb32">
    <meta name="role" content="chapter">
  </head>
  <body data-nb-words="449" data-nb-chars="2693" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./devatero_pohadek_079.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="0" data-nb-chars="0"></h1>
        <p class="chunk" data-nb-ref-number="2" id="chunk2" data-nb-words="35" data-nb-chars="215"><span class="idea" data-nb-ref-number="1" id="idea1" data-nb-words="35" data-nb-chars="215">„Já jsem jakživ žádného skřítka nezahlíd,“ ozval se&nbsp;strážník Bambas. „Já jsem měl dosud rajón v&nbsp;Dejvicích a&nbsp;tam v&nbsp;těch nových domečkách žádné takové zjevy, bytosti, nebo jak se&nbsp;tomu říká, nadpřirozené úkazy nejsou.“</span></p>
        <p class="chunk" data-nb-ref-number="3" id="chunk3" data-nb-words="384" data-nb-chars="2293"><span class="idea" data-nb-ref-number="2" id="idea2" data-nb-words="384" data-nb-chars="2293">„Tady jich je&nbsp;hromada,“ řekl nejstarší pan strážník. „A dřív jich bejvalo, kdepak! Příkladně u&nbsp;Šítkovského jezu se&nbsp;vyskytoval vodník, co&nbsp;svět světem stojí. S&nbsp;ním neměla policie jakživa co&nbsp;dělat, takový to&nbsp;byl řádný vodník. Libeňský vodník je&nbsp;starý filuta, ale Šítkovský, to&nbsp;byl moc správný člověk. Však ho&nbsp;vodárenský ouřad města Prahy jmenoval vrchním městským vodníkem a&nbsp;platil mu&nbsp;měsíční gáži. Ten Šítkovský vodník hlídal Vltavu, aby nevyschla; povodně on&nbsp;nedělal, ty&nbsp;dělají venkovští vodníci z&nbsp;horní Vltavy, například Vyderský, Krumlovský a&nbsp;Zvíkovský. Ale ten Libeňský vodník ho&nbsp;ze&nbsp;závisti poštval, aby žádal od&nbsp;města Prahy za&nbsp;své služby titul a&nbsp;plat magistrátního rady; a&nbsp;když mu&nbsp;na&nbsp;radnici řekli, to&nbsp;že&nbsp;jako nejde, protože prý nemá příslušné vysokoškolské vzdělání, urazil se&nbsp;ten Šítkovský vodník a&nbsp;odstěhoval se&nbsp;z&nbsp;Prahy. Teď prý dělá vodu v&nbsp;Drážďanech. To&nbsp;se&nbsp;ví, všichni labští vodníci v&nbsp;Němcích až&nbsp;po&nbsp;Hamburk jsou Češi jako polena. A&nbsp;od&nbsp;té&nbsp;doby není u&nbsp;Šítkovského jezu žádný vodník. Proto ono bývá v&nbsp;Praze málo vody. Potom na&nbsp;Karlově náměstí tancovala v&nbsp;noci světýlka. Ale protože to&nbsp;nedělalo dobrotu a&nbsp;lidi se&nbsp;jich báli, uzavřela s&nbsp;nimi pražská obec dohodu, že&nbsp;se&nbsp;přestěhují do&nbsp;Stromovky a&nbsp;tam že&nbsp;je&nbsp;bude rozžíhat a&nbsp;k&nbsp;ránu zhášet zřízenec od&nbsp;plynárny. Jenže ten zřízenec, který je&nbsp;rozžíhal, musel za&nbsp;války narukovat a&nbsp;tak se&nbsp;na&nbsp;ta&nbsp;světýlka zapomnělo. – Co&nbsp;se&nbsp;týče rusalek, těch bejvalo jenom ve&nbsp;Stromovce sedmnáct; ale z&nbsp;nich asi tři šly k&nbsp;baletu, jedna se&nbsp;dala k&nbsp;filmu a&nbsp;jedna se&nbsp;provdala za&nbsp;nějakého železničáře ze&nbsp;Střešovic. Tři rusalky jsou v&nbsp;Kinského zahradě, dvě působí v&nbsp;Grébovce a&nbsp;jedna se&nbsp;zdržuje v&nbsp;Jelením příkopu. Městský zahradník z&nbsp;Riegrových sadů si&nbsp;chtěl jednu rusalku nasadit do&nbsp;svého parku, ale nějak se&nbsp;mu&nbsp;tam nedržela; myslím, že&nbsp;tam na&nbsp;ni&nbsp;bylo příliš větrno. – Potom policejně zapsaných skřítků, kteří jsou příslušni do&nbsp;veřejných budov, parků, klášterů a&nbsp;knihoven, je&nbsp;v&nbsp;Praze tři sta čtyřicet šest, nepočítajíc rarášky v&nbsp;soukromých domech, které nemáme v&nbsp;evidenci. – Strašidel v&nbsp;Praze bejvalo habaděj, ale teď jsou zrušena, protože bylo vědecky dokázáno, že&nbsp;žádná strašidla nejsou. Jen na&nbsp;Malé Straně prý lidé tajně a&nbsp;nezákonně přechovávají na&nbsp;půdách pár starožitných strašidel, jak mně tuhle říkal kolega z&nbsp;malostranského komisařství. A&nbsp;to&nbsp;je, pokud vím, všechno.“</span></p>
        <p class="chunk" data-nb-ref-number="4" id="chunk4" data-nb-words="15" data-nb-chars="95"><span class="idea" data-nb-ref-number="3" id="idea3" data-nb-words="15" data-nb-chars="95">„Krom toho draka neboli saně,“ řekl strážník Kubát, „co zabili na&nbsp;Žižkově v&nbsp;Židovských pecích.“</span></p>
        <p class="chunk" data-nb-ref-number="5" id="chunk5" data-nb-words="15" data-nb-chars="90"><span class="idea" data-nb-ref-number="4" id="idea4" data-nb-words="15" data-nb-chars="90">„Žižkov,“ děl nejstarší strážník, „to nebyl nikdy můj rajón, tak o&nbsp;tom draku mnoho nevím.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./devatero_pohadek_081.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>