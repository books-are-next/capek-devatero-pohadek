<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">„Odpusť,“ řekl Buffino rozpačitě, „ale když jsem vysoko, tak
ti mám takovou jakousi závrať. Nejlepší by bylo, kdybychom šli spolu honit
zajíce.“</p>

<p class="mlptext">„Zajíce,“ povídá kočka, „bych honit nedovedla; já nemám,
hochu, takové nohy. Ale kdybys šel se mnou, ukázala bych ti strom, kde bychom
mohli spolu chytat ptáčky.“</p>

<p class="mlptext">Buffino smutně přemýšlel. „Jářku, Jůro,“ povídá konečně, „takhle
by to nešlo dohromady. Víš ty co? Já zůstanu psem v lese a na ulici, a ty
zůstaneš kočkou na stromech a na střeše. Ale tady v paláci a na dvoře a v zahradě
nebudeme pes a kočka, ale dva kamarádi.“</p>

<p class="mlptext">To se také stalo, a oba si na sebe zvykli tak, že si odkoukali
i své způsoby. Tak Jůra se naučila běhat za princeznou jako pes, a Buffino,
když viděl, že kočka nosí králi k nohám ulovené myši, nosil mu před trůn
vítězoslavně kosti, které vyhrabal na smetišti či našel na ulici. Za tohle
ovšem nebyl tak chválen jako kočka za své myši.</p>

<p class="mlptext">Jednou byla hluboká noc a Buffino spal ve své boudě; to víte,
děti, že královský pes má boudu z cedrového dřeva. Zrovna se mu zdálo, že vidí
zajíce, a hnal se za ním tak, že se mu i ve spaní pracky škubaly, když tu
ucítil na nose lehkou ťafku. „Ha,“ vyletěl ze spaní, „ha, co se děje?“</p>

<p class="mlptext">„Pst,“ zašeptal známý hlas, „buď trochu tiše.“ Buffino poznal
Jůru; byla černější než noc, jen její zelené oči chytře a vzrušeně svítily. „Sedím
ti na střeše,“ vypravovala Jůra šeptem, „a myslím na ledacos, jak už mám ve
zvyku; a tu, vždyť znáš můj sluch, slyším něčí kroky daleko, daleko odtud v královské
zahradě.“</p>

<p class="mlptext">„Ha,“ zvolal Buffino.</p>

<p class="mlptext">„Tiše,“ zasykla Jůra. „Četu, Buffino, že to je zloděj. Víš ty
co? Půjdeme ho chytit.“</p>

<p class="mlptext">„Ba,“ vyštěkl pes samou horlivostí, „ba, už běžím.“ Sebrali se
a šli spolu do zahrady.</p>

<p class="mlptext">Byla černočerná noc. Buffino chtěl běžet napřed, ale tuze se
potmě mátl a klopýtal každým krokem. „Jůro,“ šeptal úzkostně. „Jůro, vždyť já
nevidím na krok!“</p>

<p class="mlptext">„Já,“ řekla Jůra, „vidím v noci jako ve dne. Půjdu napřed a ty
jdi po čichu za mnou.“ To také udělali.</p>

<p class="mlptext">„Oho,“ vykřikl Buffino najednou, „čichám něčí stopy.“ S nosem
až u země hnal se teď po stopě, jako by nejjasněji viděl. Jůra za ním. „Pst,“
zašeptala po chvilce, „už ho vidím. Je zrovna před tebou.“</p>

<p class="mlptext">„Aha,“ vykřikl Buffino silným hlasem, „hrrrr, hrrrr na něj,
vrrrrhněte se na něj! Ha, ha chlape, ha babo, ha padouchu, ha ty halamo!
Škrrrrť ho, dav ho, maž ho, mel ho, vyhrrrrň si na něj rrrrukávy a rrrroztrrrrhej
ho! Ha, ha, ha!“</p>

<p class="mlptext">Když to zloděj slyšel, lekl se strašně a dal se na útěk.
Buffino za ním, pokousal mu lýtka, roztrhal nohavice, skočil mu pod nohy, že ho
porazil, a ještě mu nakousl ucho. Zloděj taktak že mohl vyskočit, a vylezl
strachem na strom. Ale teď zas přišla řada na Jůru: vylezla za ním, skočila mu
do týla a drápala, kousala, škrábala, sekala, jak jen mohla. „Pfff“ prskala
přitom a syčela, „zasssolím ti, usssmrtím tě, nasssekám ti, rozsssápu tě na
kusssy.“</p>

<p class="mlptext">„Ha,“ řval dole Buffino, „dav ho, maž ho, mlať ho, vraždi ho,
sraz ho, hoď mi ho, zab ho, bouchni ho, spoutej ho, kousni, nepusť ho!“</p>

<p class="mlptext">„Vzdávám se,“ vykřikl zloděj v smrtelné úzkosti a spadl ze
stromu jako pytel, klekl na kolena, zvedl ruce k nebi a prosil: „Nezabíjejte
mne, prosím vás, vždyť já se už vzdávám. Veďte mne, proboha, kam chcete.“</p>

<p class="mlptext">Tak tedy se dali na cestu zpátky: napřed Jůra s ocasem
vztyčeným jako šavle, pak zloděj s rukama zdviženýma, a naposledy Buffino. Na
půl cestě je potkaly stráže s lucernami, protože ten hluk je probudil, a připojily
se k průvodu. Tak přivedli Jůra a Buffno zloděje s velikou slávou do zámku. Sám
král a králka se vzbudili a dívali se na to oknem, jen princezna spala a zaspala
to všechno, a byla by zaspala snad i snídani, kdyby si Jůra, jako každého rána,
nebyla přišla pohovět do jejích peřin s tváří tak líbeznou, jako by se docela
nic nebylo v noci přihodilo.</p>

<p class="mlptext">Ledacos ještě Jůra dovedla, ale to by ta pohádka neměla ani
konce. Proto jen v rychlosti povím, že někdy chytala tlapkou v potůčku ryby,
žrala ráda okurkový salát, chytala ptáčky, třeba to měla zakázáno, a přitom se
tvářila nevinně jako anděl a dovedla si hrát tak hezky, že by se člověk na to
celý den díval. Kdo by chtěl vědět o Jůře ještě něco víc, ať se jen s láskou
dívá na kteroukoliv kočku; každá má v sobě kus Jůry a každá dovede tisíce
spanilých a veselých kousků a neskrývá se s nimi před nikým, kdo ji netrápí.</p>

</div>
</body>
</html>