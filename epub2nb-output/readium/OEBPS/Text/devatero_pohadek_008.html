<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">Zatímco tak spala, počítal účetní vlásek po vlásku; a když se
právě dopočítal jednoho tisíce, snad že silněji zatahal za jeden stříbrný vlas,
králova maminka se probudila.</p>

<p class="mlptext">„Au,“ vykřikla, „proč mne budíte? Měla jsem živý sen; zdálo se
mi, že právě překročil příští král hranice naší země.“</p>

<p class="mlptext">Babička sebou trhla. „To je divné,“ vyhrkla, „zrovna dnes se
má ke mně nastěhovat můj vnouček z přespolní říše.“</p>

<p class="mlptext">Ale král ani neposlouchal a zvolal: „Odkudpak, maminko,
odkudpak přijde příští král naší země? Ze kterého královského dvora?“</p>

<p class="mlptext">„To nevím,“ řekla králova maminka, „protože jste mne zrovna
probudili.“</p>

<p class="mlptext">Zatím nejvyšší účetní počítal dál, a králova maminka zase usnula.
Účetní počítá, počítá až do dvou tisíc, a tu se mu zase utrhla ruka a on
zatahal silně za stříbrný vlas.</p>

<p class="mlptext">„Ale chaso,“ vykřikla králova maminka, „proč jste mne
probudili? Právě se mi zdálo, že příštího krále sem nepřivede nikdo jiný než
tahle černá kočka.“</p>

<p class="mlptext">„Jděte, maminko,“ divil se král, „kdopak jakživ slyšel, že by
kočka někoho do domu přivedla?“</p>

<p class="mlptext">„Už to tak bude,“ řekla králova maminka, „ale teď mne nechte
spát.“</p>

<p class="mlptext">Znovu usnula králova maminka, a znovu počítal účetní. Když se
dopočítal vlasu třítisícího a posledního, zatřásla se mu ruka a on nechtě zase
silně zatahal.</p>

<p class="mlptext">„Ach vy daremní,“ vykřikla králova maminka, „nenecháte starou
bábu chvilku spát. Zrovna se mi zdálo, že sem příští král přijede se svým celým
domem.“</p>

<p class="mlptext">„No to mně už, maminko, odpusťte,“ řekl na to král, „ale tohle
asi nebude pravda. Kdopak by mohl s sebou přivézt celý královský zámek?“</p>

<p class="mlptext">„Nemluv, hochu, nadarmo,“ kárala ho maminka. „Člověk nikdy
neví, co se může stát.“</p>

<p class="mlptext">„Baže,“ kývala hlavou babička, „dobře říká panímáma, pane
králi. Mému nebožtíku muži, dej mu pánbůh nebe, prorokovala cikánka: Jednou ti
kohout sezobe celý statek. A tu se táta dal, chudák, do smíchu a povídá: No
víte, cikánko, tohle asi nebude pravda. Zrovna jako vy, pane králi.“</p>

<p class="mlptext">„A co,“ ptal se král dychtivě, „že to nebyla pravda?“</p>

<p class="mlptext">Babička si začala utírat slzy. „Inu, jednou pak přiletěl
červený kohout, jako požár, a všechno nám sezobal. Táta pak chodil jako bez
ducha a říkal pořád: Cikánka měla pravdu! Cikánka měla pravdu! A teď už je,
chudák, dvacet let na pravdě boží.“</p>

<p class="mlptext">Tu se babička rozplakala; ale králova maminka ji vzala kolem
krku, hladila ji po tváři a povídala: „Neplačte, babičko, nebo já začnu taky.“
Toho se král lekl, a proto začal honem cinkat penězi. Sázel na stůl tolar po
tolaru, až jich vysázel tři tisíce, zrovna tolik, co se vešlo stříbrných vlasů
pod čepec královy maminky. „Tak, babičko,“ řekl, „tadyhle máte a pánbůh vám to
požehnej; ale z vás by člověk nezbohatl.“</p>

<p class="mlptext">Babička se zasmála, a všichni se zasmáli s ní – a začala
strkat tolary do kapsáře. Ale kdež by kapsář stačil! Musela nahrnout tolary do
nůše, a byla jich nůše plná, že ji babička ani neuzvedla. Dva vojevůdcové a sám
král jí pomohli vysadit nůši na záda, a tu se babička pěkně všem uklonila,
rozloučila se s královou maminkou a jenom se ještě otočila, aby se naposledy
podívala na svou černou kočku Jůru. Ale Jůra nikde. Babička se točí, volá: „Na
čičičí, na čičičí,“ – kočka nic. Ale za trůnem koukají něčí nožičky; babička
tam jde po špičkách a vidí – princezna usnula v koutku za trůnem a na jejím
klíně spí a přede drahocenná Jůra. Tu babička sáhla do kapsy a strčila
princezně do dlaně tolar; jestli jí jej chtěla dát na památku, pak se tuze
spletla, protože když se princezna probudila a našla na klíně kočku a v dlani
tolar, vzala kočku do náručí a šla s ní ten tolar nejkratší cestou promlsat.
Ale snad i to babička věděla předem.</p>

<p class="mlptext">Zatímco princezna ještě spala, byla už babička dávno doma,
ráda, že přinesla tolik peněz, že nechala Jůru v dobrých rukou, a nejradši
proto, že zrovna přivezl forman z přespolní říše jejího vnoučka Vaška.</p>

</div>
</body>
</html>