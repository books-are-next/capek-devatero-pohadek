<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Devatero pohádek</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="mlptext">Tu se jedna z těch dračích hlav zachechtala, jedna se rouhala,
jedna klela, jedna láteřila, jedna spílala, jedna nadávala a jedna vyplazovala
na Vokouna jazyk. Ale kolega Vokoun se nedal a zvolal: ‚Ve jménu zákona,
seberte se a pojďte se mnou šupity na komisariát, vy i ta holka tam vzadu.‘</p>

<p class="mlptext">‚To zas pr,‘ rozkřikla se jedna z těch dračích hlav. ‚Víš-li,
ty lidská pápěrko, kdo já jsem? Já jsem drak Huldabord.‘</p>

<p class="mlptext">‚Huldabord z hor Granadských,‘ řekla druhá hlava.</p>

<p class="mlptext">‚Řečený též Velká Saň Mulhacenská,‘ křikla třetí hlava.</p>

<p class="mlptext">‚A já tě slupnu,‘ zařvala čtvrtá, ‚jako malinu.‘</p>

<p class="mlptext">‚Roztrhám tě na cucky, na mandžáry, na padrť, na cimprcampr a krom
toho tě roztrhnu vejpůl jako slanečka, až se budou z tebe piliny sypat,‘
zahřímala pátá hlava.</p>

<p class="mlptext">‚A pak ti zakroutím krk,‘ zaburácela šestá.</p>

<p class="mlptext">‚A bude po ptákách,‘ dodala sedmá hlava strašným hlasem.</p>

<p class="mlptext">Co myslíte, mládenci, že nyčko udělal kolega Vokoun? Řekli
byste, že se lekl? Kdepak! Když viděl, že to po dobrém nejde, vzal služební
obušek čili pendrek a natřel jím jednu dračí kotrbu po druhé, co měl síly; a sílu
on má humpoláckou.</p>

<p class="mlptext">‚A heleme,‘ řekla první hlava, ‚tohle není špatné.‘</p>

<p class="mlptext">‚Právě mě svrbělo temeno,‘ pravila druhá.</p>

<p class="mlptext">‚A mne kousala v týle nějaká muňka,‘ děla třetí.</p>

<p class="mlptext">‚Drahoušku,‘ řekla čtvrtá, ‚polechtej mě ještě tou hůlkou!‘</p>

<p class="mlptext">‚Ale klepni silněji,‘ radila pátá, ‚aby to trochu luplo.‘</p>

<p class="mlptext">‚A víc vlevo,‘ žádala šestá, ‚tam mě to strašně svědí.‘</p>

<p class="mlptext">‚Na mne je ten tvůj proutek moc měkký,‘ mínila sedmá. ‚Nemáš
něco tvrdšího?‘</p>

<p class="mlptext">Tu vytasil strážník Vokoun šavli a sedmkrát ťal, do každé
hlavy jednou, až na nich šupiny zařinčely.</p>

<p class="mlptext">‚Tohle už bylo trochu lepší,‘ řekla první hlava drakova.</p>

<p class="mlptext">‚Aspoň jsi usekl ucho jedné bleše,‘ libovala si druhá hlava; ‚já
mám totiž ocelové breberky.‘</p>

<p class="mlptext">‚A mně jsi vyťal ten vlas, co mě zrovna svědil,‘ pravila
třetí.</p>

<p class="mlpobrazky1"></p>
</div>
</body>
</html>