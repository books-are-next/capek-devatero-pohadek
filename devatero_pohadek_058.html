<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title></title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="56">
    <link rel="prev" href="./devatero_pohadek_057.html">
    <link rel="next" href="./devatero_pohadek_059.html">
    <link rel="self" href="devatero_pohadek_058.html">
    <meta name="identifier" content="capek-devatero-pohadek-e2c7e2c">
    <meta name="role" content="chapter">
  </head>
  <body data-nb-words="978" data-nb-chars="5766" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./devatero_pohadek_057.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="0" data-nb-chars="0"></h1>
        <p class="chunk" data-nb-ref-number="2" id="chunk2" data-nb-words="25" data-nb-chars="149"><span class="idea" data-nb-ref-number="1" id="idea1" data-nb-words="25" data-nb-chars="149">Tak zůstal mladý Lotrando sám na&nbsp;světě, zdrcen do&nbsp;té&nbsp;duše jednak smrtí pantátovou, jednak přísahou, kterou se&nbsp;mu&nbsp;zavázal, že&nbsp;bude po&nbsp;něm loupežníkem.</span></p>
        <p class="chunk" data-nb-ref-number="3" id="chunk3" data-nb-words="27" data-nb-chars="131"><span class="idea" data-nb-ref-number="2" id="idea2" data-nb-words="27" data-nb-chars="131">Po&nbsp;třech dnech k&nbsp;němu přišel ten ježatý pacholek Vincek, že&nbsp;prý už&nbsp;není co&nbsp;jíst a&nbsp;že&nbsp;prý jářku se&nbsp;musí zase začít s&nbsp;pořádnou prací.</span></p>
        <p class="chunk" data-nb-ref-number="4" id="chunk4" data-nb-words="11" data-nb-chars="79"><span class="idea" data-nb-ref-number="3" id="idea3" data-nb-words="11" data-nb-chars="79">„Drahý pacholku,“ řekl mladý Lotrando žalostivě, „musí-li to&nbsp;tak vskutku býti?“</span></p>
        <p class="chunk" data-nb-ref-number="5" id="chunk5" data-nb-words="18" data-nb-chars="127"><span class="idea" data-nb-ref-number="4" id="idea4" data-nb-words="18" data-nb-chars="127">„Se ví,“ odpověděl Vincek nevlídně. „Tady, panečku, nám žádný páteříček nepřinese nadívané holoubě. Kdo chce jíst, ať&nbsp;pracuje.“</span></p>
        <p class="chunk" data-nb-ref-number="6" id="chunk6" data-nb-words="50" data-nb-chars="286"><span class="idea" data-nb-ref-number="5" id="idea5" data-nb-words="50" data-nb-chars="286">Vzal tedy mladý Lotrando překrásnou pistoli, skočil na&nbsp;koně a&nbsp;jel na&nbsp;silnici, no, dejme tomu na&nbsp;silnici u&nbsp;Batňovic. Tam se&nbsp;položil do&nbsp;zálohy a&nbsp;čekal, až&nbsp;tudy pojede nějaký kupec, aby ho&nbsp;oloupil. A&nbsp;skutečně za&nbsp;nějakou tu&nbsp;hodinku přijížděl po&nbsp;cestě pláteník, co&nbsp;vezl plátýnka do&nbsp;Trutnova.</span></p>
        <p class="chunk" data-nb-ref-number="7" id="chunk7" data-nb-words="26" data-nb-chars="152"><span class="idea" data-nb-ref-number="6" id="idea6" data-nb-words="26" data-nb-chars="152">Mladý Lotrando vystoupil z&nbsp;úkrytu a&nbsp;hluboce smekl. Pláteník se&nbsp;podivil, že&nbsp;ho&nbsp;zdraví takový pěkný panáček, no, a&nbsp;smekl taky a&nbsp;řek: „Navěky, mladý pane.“</span></p>
        <p class="chunk" data-nb-ref-number="8" id="chunk8" data-nb-words="13" data-nb-chars="93"><span class="idea" data-nb-ref-number="7" id="idea7" data-nb-words="13" data-nb-chars="93">Lotrando přistoupil blíže a&nbsp;smekl znova: „Dovolte,“ řekl sladce, „doufám, že&nbsp;vás nevyrušuji.“</span></p>
        <p class="chunk" data-nb-ref-number="9" id="chunk9" data-nb-words="11" data-nb-chars="69"><span class="idea" data-nb-ref-number="8" id="idea8" data-nb-words="11" data-nb-chars="69">„Ale božínku ne,“ povídá pláteník, „a čímpak bych vám moh posloužit?“</span></p>
        <p class="chunk" data-nb-ref-number="10" id="chunk10" data-nb-words="19" data-nb-chars="131"><span class="idea" data-nb-ref-number="9" id="idea9" data-nb-words="19" data-nb-chars="131">„Prosím vás, pane, co&nbsp;nejsnažněji,“ mluvil dále Lotrando, „abyste se&nbsp;nepolekal. Já&nbsp;jsem totiž loupežník, strašný Lotrando z&nbsp;Brend.“</span></p>
        <p class="chunk" data-nb-ref-number="11" id="chunk11" data-nb-words="29" data-nb-chars="170"><span class="idea" data-nb-ref-number="10" id="idea10" data-nb-words="29" data-nb-chars="170">Pláteník byl mazaný a&nbsp;nelek se&nbsp;ani trochu. „A heleme,“ řekl vesele, „tak taky kolegáček. Já&nbsp;jsem totiž taky loupežník, a&nbsp;sice Krvavý Čepelka z&nbsp;Kostelce. Jistě znáte, ne?“</span></p>
        <p class="chunk" data-nb-ref-number="12" id="chunk12" data-nb-words="20" data-nb-chars="127"><span class="idea" data-nb-ref-number="11" id="idea11" data-nb-words="20" data-nb-chars="127">„Nemám tu&nbsp;čest,“ omlouval se&nbsp;Lotrando rozpačitě; „jsem tu, pane kolego, dnes poprvé. Převzal jsem totiž závod svého pana otce.“</span></p>
        <p class="chunk" data-nb-ref-number="13" id="chunk13" data-nb-words="83" data-nb-chars="469"><span class="idea" data-nb-ref-number="12" id="idea12" data-nb-words="83" data-nb-chars="469">„Aha,“ řekl pláteník Čepelka, „starého Lotranda z&nbsp;Brend, že&nbsp;jo? To&nbsp;je&nbsp;stará renomovaná firma loupežnická. Moc solidní závod, pane Lotrando. To&nbsp;vám gratuluju. Ale víte co, já&nbsp;jsem byl tuze veliký kamarád vašeho nebožtíka pantáty. Tuhle jsme se&nbsp;potkali a&nbsp;on&nbsp;povídá: ‚Víš co, Krvavý Čepelko, jsme sousedi a&nbsp;kolegové, no, rozdělíme si&nbsp;to&nbsp;po&nbsp;dobrém; tahle silnice od&nbsp;Kostelce až&nbsp;do&nbsp;Trutnova bude tvá a&nbsp;na&nbsp;ní&nbsp;budeš loupit jenom ty.‘ Tak to&nbsp;řek, a&nbsp;na&nbsp;to&nbsp;jsme si&nbsp;plácli, víme?“</span></p>
        <p class="chunk" data-nb-ref-number="14" id="chunk14" data-nb-words="27" data-nb-chars="168"><span class="idea" data-nb-ref-number="13" id="idea13" data-nb-words="27" data-nb-chars="168">„Ach, prosím tisíckrát za&nbsp;odpuštění,“ omlouval se&nbsp;zdvořile mladý Lotrando. „Opravdu jsem nevěděl, že&nbsp;tady je&nbsp;váš revír. Je&nbsp;mi&nbsp;neobyčejně líto, že&nbsp;jsem sem vložil nohu.“</span></p>
        <p class="chunk" data-nb-ref-number="15" id="chunk15" data-nb-words="56" data-nb-chars="293"><span class="idea" data-nb-ref-number="14" id="idea14" data-nb-words="56" data-nb-chars="293">„No, pro tentokrát nevadí,“ povídá mazaný Čepelka. „Ale váš pantáta ještě řek: ‚A víš, Krvavý Čepelko, jestli sem já&nbsp;nebo někdo z&nbsp;mých lidí jen páchne nohou, tak mu&nbsp;můžeš vzít pistole a&nbsp;čepici a&nbsp;kabát, aby si&nbsp;pamatoval, že&nbsp;to&nbsp;je&nbsp;tvá silnice.‘ To&nbsp;řek ten váš starý partyka a&nbsp;dal mi&nbsp;na&nbsp;to&nbsp;ruku.“</span></p>
        <p class="chunk" data-nb-ref-number="16" id="chunk16" data-nb-words="45" data-nb-chars="287"><span class="idea" data-nb-ref-number="15" id="idea15" data-nb-words="45" data-nb-chars="287">„Je-li tomu tak,“ odvětil mladý Lotrando, „musím vás co&nbsp;nejuctivěji prositi, abyste přijal tuto vykládanou pistoli, můj baret s&nbsp;pravým pštrosím pérem a&nbsp;tento kabátec z&nbsp;anglického sametu na&nbsp;památku a&nbsp;na&nbsp;důkaz mé&nbsp;nejhlubší úcty, jakož i&nbsp;lítosti, že&nbsp;jsem vám způsobil takovou nepříjemnost.“</span></p>
        <p class="chunk" data-nb-ref-number="17" id="chunk17" data-nb-words="27" data-nb-chars="159"><span class="idea" data-nb-ref-number="16" id="idea16" data-nb-words="27" data-nb-chars="159">„Tak dobrá,“ povídal na&nbsp;to&nbsp;Čepelka, „dejte to&nbsp;sem a&nbsp;já&nbsp;vám to&nbsp;odpustím. Ale víckrát, panáčku, ať&nbsp;vás tu&nbsp;nevidím. Tak hyje, koníčky. Spámbíčkem, pane Lotrando.“</span></p>
        <p class="chunk" data-nb-ref-number="18" id="chunk18" data-nb-words="45" data-nb-chars="265"><span class="idea" data-nb-ref-number="17" id="idea17" data-nb-words="45" data-nb-chars="265">„Bůh vás provázej, šlechetný a&nbsp;otcovský pane,“ volal za&nbsp;ním mladý Lotrando a&nbsp;vrátil se&nbsp;na&nbsp;Brendy nejen bez kořisti, ale také bez svého vlastního kabátu. Pacholek Vincek mu&nbsp;pak šeredně vyčinil a&nbsp;dal mu&nbsp;naučení, aby příštího dne zapíchnul a&nbsp;obral prvního, koho potká.</span></p>
        <p class="chunk" data-nb-ref-number="19" id="chunk19" data-nb-words="26" data-nb-chars="153"><span class="idea" data-nb-ref-number="18" id="idea18" data-nb-words="26" data-nb-chars="153">Tak tedy druhého dne číhal mladý Lotrando se&nbsp;svým tenkým kordiskem na&nbsp;silnici u&nbsp;Zbečníku. A&nbsp;za&nbsp;nějakou chvíli jede tudy forman s&nbsp;náramným nákladem zboží.</span></p>
        <p class="chunk" data-nb-ref-number="20" id="chunk20" data-nb-words="21" data-nb-chars="132"><span class="idea" data-nb-ref-number="19" id="idea19" data-nb-words="21" data-nb-chars="132">Mladý Lotrando vystoupil a&nbsp;zvolal: „Je mi&nbsp;líto, pane, ale musím vás zapíchnout. Prosím, abyste se&nbsp;v&nbsp;rychlosti připravil a&nbsp;pomodlil.“</span></p>
        <p class="chunk" data-nb-ref-number="21" id="chunk21" data-nb-words="36" data-nb-chars="197"><span class="idea" data-nb-ref-number="20" id="idea20" data-nb-words="36" data-nb-chars="197">Forman padl na&nbsp;kolena a&nbsp;modlil se&nbsp;a&nbsp;přemýšlel, jak by&nbsp;z&nbsp;té&nbsp;šlamastyky vyvázl. Modlil se&nbsp;první, druhý otčenáš, a&nbsp;pořád ho&nbsp;nic chytrého nenapadalo. Už&nbsp;se&nbsp;modlil desátý a&nbsp;dvacátý otčenáš, a&nbsp;pořád nic.</span></p>
        <p class="chunk" data-nb-ref-number="22" id="chunk22" data-nb-words="14" data-nb-chars="89"><span class="idea" data-nb-ref-number="21" id="idea21" data-nb-words="14" data-nb-chars="89">„Nu tak, pane,“ zvolal mladý Lotrando dodávaje si&nbsp;přísnosti, „jste už&nbsp;připraven na&nbsp;smrt?“</span></p>
        <p class="chunk" data-nb-ref-number="23" id="chunk23" data-nb-words="72" data-nb-chars="390"><span class="idea" data-nb-ref-number="22" id="idea22" data-nb-words="72" data-nb-chars="390">„Kdepak,“ řekl forman jektaje zuby. „Já jsem totiž strašně velikej hříšník, třicet let jsem nebyl v&nbsp;kostele, klel jsem jako pohan a&nbsp;rouhal se&nbsp;a&nbsp;hrál ferbla a&nbsp;hřešil na&nbsp;každým kroku. Ale kdybych se&nbsp;moh v&nbsp;Polici vyzpovídat, tak by&nbsp;mně snad Pámbu hříchy odpustil a&nbsp;neuvrh by&nbsp;do&nbsp;pekla mou hříšnou duši. Víte co? Já&nbsp;honem pojedu do&nbsp;Police, a&nbsp;až&nbsp;se&nbsp;vyzpovídám, vrátím se&nbsp;sem a&nbsp;vy&nbsp;mne zapíchnete.“</span></p>
        <p class="chunk" data-nb-ref-number="24" id="chunk24" data-nb-words="10" data-nb-chars="66"><span class="idea" data-nb-ref-number="23" id="idea23" data-nb-words="10" data-nb-chars="66">„Dobrá,“ souhlasil Lotrando, „já tady zatím počkám u&nbsp;vašeho vozu.“</span></p>
        <p class="chunk" data-nb-ref-number="25" id="chunk25" data-nb-words="15" data-nb-chars="87"><span class="idea" data-nb-ref-number="24" id="idea24" data-nb-words="15" data-nb-chars="87">„Jo,“ řekl forman, „a vy&nbsp;mně, prosím vás, půjčte svýho koníčka, abych byl dřív zpátky.“</span></p>
        <p class="chunk" data-nb-ref-number="26" id="chunk26" data-nb-words="30" data-nb-chars="162"><span class="idea" data-nb-ref-number="25" id="idea25" data-nb-words="30" data-nb-chars="162">I&nbsp;k&nbsp;tomu svolil zdvořilý Lotrando, a&nbsp;tak forman sedl na&nbsp;jeho koníčka a&nbsp;jel k&nbsp;Polici, zatímco mladý Lotrando vypřáhl koně formanovy a&nbsp;nechal je&nbsp;napást se&nbsp;na&nbsp;louce.</span></p>
        <p class="chunk" data-nb-ref-number="27" id="chunk27" data-nb-words="74" data-nb-chars="396"><span class="idea" data-nb-ref-number="26" id="idea26" data-nb-words="74" data-nb-chars="396">Ale ten forman byl taškář a&nbsp;nejel do&nbsp;Police k&nbsp;zpovědi, ale jen do&nbsp;nejbližší hospody, a&nbsp;tam povídal, že&nbsp;na&nbsp;silnici na&nbsp;něho čeká loupežník; a&nbsp;ještě se&nbsp;v&nbsp;té&nbsp;hospodě na&nbsp;kuráž napil a&nbsp;s&nbsp;třemi čeledíny se&nbsp;hnal na&nbsp;Lotranda. A&nbsp;ti&nbsp;čtyři chlapi chudáku Lotrandovi ukrutně namlátili a&nbsp;hnali ho&nbsp;až&nbsp;do&nbsp;hor, a&nbsp;tak se&nbsp;zdvořilý loupežník vrátil do&nbsp;jeskyně nejen bez kořisti, ale také bez svého vlastního koníčka.</span></p>
        <p class="chunk" data-nb-ref-number="28" id="chunk28" data-nb-words="57" data-nb-chars="326"><span class="idea" data-nb-ref-number="27" id="idea27" data-nb-words="57" data-nb-chars="326">Do&nbsp;třetice zajel si&nbsp;Lotrando na&nbsp;silnici k&nbsp;Náchodu a&nbsp;čekal, jakou kořist mu&nbsp;náhoda přinese. Jede tu, jede vozejček plachtou přikrytý a&nbsp;v&nbsp;něm veze trhovník na&nbsp;jarmark do&nbsp;Náchoda samá perníková srdce. A&nbsp;zas mladý Lotrando se&nbsp;postaví do&nbsp;cesty a&nbsp;křikne: „Člověče, vzdej se, já&nbsp;jsem loupežník.“ Tak ho&nbsp;to&nbsp;totiž naučil ježatý Vincek.</span></p>
        <p class="chunk" data-nb-ref-number="29" id="chunk29" data-nb-words="22" data-nb-chars="125"><span class="idea" data-nb-ref-number="28" id="idea28" data-nb-words="22" data-nb-chars="125">Trhovník se&nbsp;zastavil, podrbal se&nbsp;pod čepicí a&nbsp;pak nadzvedl plachtu u&nbsp;vozu a&nbsp;řekl dovnitř: „Stará, je&nbsp;tu&nbsp;ňákej pan loupežník.“</span></p>
        <p class="chunk" data-nb-ref-number="30" id="chunk30" data-nb-words="57" data-nb-chars="408"><span class="idea" data-nb-ref-number="29" id="idea29" data-nb-words="57" data-nb-chars="408">Tu&nbsp;rozhrnula se&nbsp;plachta a&nbsp;z&nbsp;vozejčku vylezla stará tlustá panička, založila ruce v&nbsp;bok a&nbsp;spustila na&nbsp;mladého Lotranda: „Ty raubíři, rošťáku, ničemo, šibeničníku, prašivko, hrubiáne, lotře, kreminálníku, poberto, vandráku, lenochu, darebo, kujóne, lupiči, taškáři, šupáku, pobudo, lumpe, otrapo, lucipere, nemravo, holomku, špatenko a&nbsp;zloději zlodějská, co&nbsp;se&nbsp;to&nbsp;opovažuješ, takhle si&nbsp;přijít na&nbsp;poctivé lidi?“</span></p>
        <p class="chunk" data-nb-ref-number="31" id="chunk31" data-nb-words="12" data-nb-chars="80"><span class="idea" data-nb-ref-number="30" id="idea30" data-nb-words="12" data-nb-chars="80">„Promiňte, madam,“ zašeptal Lotrando zdrcen, „nevěděl jsem, že&nbsp;je&nbsp;ve&nbsp;voze dáma.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./devatero_pohadek_059.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>